"1SA.26.1", "Na Ziffo baa Saul hɔ wɔ Gibea, dɛ, Ana David nnsumaa noho wɔ Hakila koko a ɔwɔ Jesimon no boka afamu no do no bi a?", ""
"1SA.26.2", "Nna Saul soɛree, na osii mu kɔr Zifi sar no do, na Israel mbarimba a wɔapa hɔn mpemebiasa ka no ho, dɛ, ɔrokɔhwehwɛ David wɔ Zifi sar no do.", ""
"1SA.26.3", "Na Saul kyeer nsera wɔ Hakila koko a ɔwɔ Jesimon no, wɔ ɔkwan nkyɛn. Na David dze ɔtsenaa sar no do, na ohun dɛ Saul aka no do aba sar no do.", ""
"1SA.26.4", "Dɛm ntsi David somaa aserafo, na ohun dɛ Saul aba ampa.", ""
"1SA.26.5", "Na David soɛree, na ɔbaa beebi mbrɛ Saul akyer nsera no: na David hun beebi mbrɛ Saul na ne sahen Abner, Ner ne ba no dedae: na Saul daa mbrɛ ntseaseanam no sisii no ne ntamu hɔ, na nkorɔfo no akyer nsera abɔ no aprɔw.", ""
"1SA.26.6", "Nna David bisaa Hitinyi Ahimelek, na Zeruia ne ba Abishai, Joab no nua no, dɛ, Woana na ɔnye me besian akɔ Saul nkyɛn wɔ nseraban no mu? Na Abishai see dɛ, Mara menye wo besian akɔ.", ""
"1SA.26.7", "Nna David na Abishai baa nkorɔfo no nkyɛn anadwe: na, hwɛ, Saul da mbrɛ ntseaseanam sisii no ne ntamu hɔ ɔada, na ne peaa si famu wɔ n'etsifi: na Abner na nkorɔfo no deda hɔ bɔ no ho aprɔw.", ""
"1SA.26.8", "Nna Abishai see David dɛ, Nyankopɔn eyi wo tamfo ahyɛ wo nsa ndɛ: dɛm ntsi afei, meserɛ wo, ma memfa peaa no monwɔ no prɛko pɛr nkitsa daadze, na moronnwɔ no mprɛnu.", ""
"1SA.26.9", "Na David see Abishai dɛ, Mma nnsɛɛ no: na woana na obotum dɛ ɔtsen ne nsa ka EWURADZE ne nyia wɔasera no no, na onnkedzi fɔ?", ""
"1SA.26.10", "Na David see dɛ, Dɛ EWURADZE tse ase yi, EWURADZE boku no; anaa ne da bodu ma oewu; anaa ɔbɔkɔ akono na ɔakɔtɔ.", ""
"1SA.26.11", "EWURADZE mpa ngu dɛ mebɛtsen me nsa maka nyia EWURADZE asera no no: na mbom meserɛ wo, fa peaa no a osi n'etsifi no, na nsubɔdambɔ no, ma yɛnkɔ.", ""
"1SA.26.12", "Nna David faa peaa no na nsubɔdambɔ no, wɔ Saul n'etsifi; na wɔkɔree, na nyimpa biara ennhu, eso ɔanntse, nkyii so obiara ennyan: nna hɔn nyinara wɔadeda; osiandɛ nda heii fi EWURADZE hɔ atotɔ hɔn do.", ""
"1SA.26.13", "Nna David twaa mu kɔr afa noho, na okegyinaa bepɔw no etsifi ekyirekyir noho ara; ɔkwan kɛsenara da hɔn ntamu:", ""
"1SA.26.14", "na David tseatseaa mu frɛɛ nkorɔfo no, na Ner ne ba Abner dɛ, Abner, ana nntse a? Nna Abner buae, na ɔsee dɛ, Ɔwo woana nye wo na etseatsea mu frɛ ɔhen no?", ""
"1SA.26.15", "Na David see Abner dɛ, Ana nnyɛ ɔkobarimba nye wo bi a? Woana na ɔnye wo sɛ wɔ Israel mu? Ɔyɛ dɛn ntsi koraa na annweɔn wo wura ɔhen, ma nkorɔfo yi hɔn mu baako baa hɔ dɛ nkyɛ ɔrebɛsɛɛ wo wura ɔhen yi?", ""
"1SA.26.16", "Adze a ayɛ yi onnye. Dɛ EWURADZE tse ase yi, hom sɛ owu, osiandɛ hom annweɔn hom wura, EWURADZE ne nyia wɔasera no no. Na afei, hwɛ mbrɛ ɔhen ne peaa, na nsubɔdambɔ no a osi n'etsifi no wɔ.", ""
"1SA.26.17", "Na Saul hun dɛ David ne ndze a, na ɔsee dɛ, Ana wo ndze nye no a, me ba David? Na David see dɛ, Nyew me ndze a, mo wura, ɔhen.", ""
"1SA.26.18", "Na David see dɛ, Ebɛnadze ntsi na mo wura ritsiw n'akowaa yi? Mayɛ dɛn, anaa ebɛn bɔn wɔ me nsamu?", ""
"1SA.26.19", "Dɛm ntsi afei, meserɛ wo, wɔmma mo wura ɔhen ntsie n'akowaa ne nsɛm. Sɛ EWURADZE na oenunu wo dɛ soɛr mo do a, ɔno ma ɔngye mpata afɔr: na sɛ adasamba dze a, ɔno mpaa nka hɔn wɔ EWURADZE enyim: osiandɛ woeyi me edzi ndɛ dɛ mma memmfam EWURADZE n'egyapadze ho, na wɔretseetsee me araa ma maakɔsom enyame fofor.", ""
"1SA.26.20", "Dɛm ntsi afei, mma mo bɔgyaa mmfi EWURADZE enyim nngu famu: osiandɛ Israelhen epue rohwehwɛ ɔkramandwuw, dɛ mbrɛ obi ritsiw akokɔhwerɛw wɔ mbepɔw do.", ""
"1SA.26.21", "Nna Saul see dɛ, Mayɛ bɔn: san bra, me ba David: na merennyɛ wo bɔn bio, osiandɛ mo nkwa asom bo wɔ w'enyi do ndɛ da yi: hwɛ, mayɛ nkwaseadze, na mafom mbordo.", ""
"1SA.26.22", "Na David see dɛ, Hwɛ, peaa no nye yi, ɔhen! Afei ma mberantsɛ no mu baako mbra mbɛfa.", ""
"1SA.26.23", "Na EWURADZE bɛdan nyimpa biara ne ndzeyɛtsenenee na no nokwardzi ama no; susuampa dɛ EWURADZE yii wo hyɛɛ me nsa ndɛ da yi, na mammpɛ dɛ metsen me nsa ka nyia EWURADZE asera no no.", ""
"1SA.26.24", "Na, hwɛ, dɛ mbrɛ wo nkwa soom bo ndɛ da yi wɔ m'enyi do no, dɛmara so na wɔmma emi so mo nkwa nsom bo wɔ EWURADZE enyi do, na wɔmma onyi me mfi ahohiahia nyinara mu.", ""
"1SA.26.25", "Nna Saul kaa wɔ ne tsirmu dɛ, Nhyira nka wo, me ba David: etumdze ara na ebɛyɛ, na konyim ara so na ibedzi. Nna David sii mu kɔr no kwan, na Saul so sanee kɔr ne tsenabew.", ""
