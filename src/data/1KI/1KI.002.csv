"1KI.2.1", "Afei David ne nda bɛɛn dɛ obowu; na ɔhyɛɛ ne ba Solomon, dɛ,", ""
"1KI.2.2", "Morokɔ asaase do nkorɔfo nyinara kwan no: dɛm ntsi hyɛ dzen, na yɛ woho ɔbarimba;", ""
"1KI.2.3", "na sie EWURADZE wo Nyankopɔn n’ahwɛdodze no, dɛ ebɛnantsew n’akwan mu, dɛ ibesie n’ahyɛdze, na ne mbransɛm, na n’atsɛmbu, na ne dasesɛm, dɛ mbrɛ dza wɔakyerɛw no wɔ Moses mbra no mu tse no, ama aayɛ prɔmprɔm wɔ dza eyɛ nyinara mu, na beebiara so a edan woho fa:", ""
"1KI.2.4", "ama EWURADZE aama n’asɛm a ɔkae no wɔ mo ho no etsim, dɛ, Sɛ wo mba hwɛ hɔn kwan yie, dɛ wɔdze hɔn akoma nyinara na hɔn kra nyinara bɛnantsew m’enyim nokwar mu a, ɔnodze (ɔse dɛ) Israel ahengua do nyimpa rommbɔ wo da.", ""
"1KI.2.5", "Nkyii so ɔwoara nyim dza Zeruia ba Joab so dze yɛɛ me, mekyerɛ dza ɔdze yɛɛ Israel dɔm mu asafohemfo beenu no, Ner ne ba Abner, na Jeter ne ba Amasa a okunkum hɔn na ɔkaa ɔsa mu bɔgya gui wɔ asomdwee ber mu, na ɔdze ɔsa mu bɔgya kekaa n’abɔdo a ɔbɔ n’asen ho, na ne mpaboa a ɔhyɛ n’anan ho no mu.", ""
"1KI.2.6", "Dɛm ntsi yɛ no dɛ mbrɛ wo nyansaa tse, na mma mma ne tsigon nnsian nnkɔ adakamona mu asomdwee mu.", ""
"1KI.2.7", "Mbom Gileadnyi Barzillai ne mba no na kyerɛ ayamuyie wɔ hɔn do, na ma wɔmfora hɔn a wodzidzi wo pon do no mu. Osiandɛ wɔyɛɛ me ayamuyie wɔ aber a mifii wo nua Absalom enyim muguanee no.", ""
"1KI.2.8", "Na afei hwɛ, Benjaminnyi Simei, Gera ne ba no a ofi Bahurim no wɔ wo nkyɛn, ɔno na ɔdze ndom yerɛyerɛw doom me da no a mokɔr Mahanaim no: naaso ekyir no osianee behyiaa me kwan wɔ Jordan do, na medze EWURADZE kaa ntam kyerɛɛ no, dɛ, Emi mara dze meremmfa afona munnku wo.", ""
"1KI.2.9", "Dɛm ntsi afei mma ɔmmfa noho tɔtrɔtɔ, na ɔwoara yɛ onyansafo yi, ibohu dza ɔsɛ dɛ edze yɛ no, na ama ne tsigon dze bɔgya eesian akɔ adakamona mu.", ""
"1KI.2.10", "Nna afei David kɛkaa n’egyanom ho wɔ nsamankyir, na wosiee no wɔ David kurow no mu.", ""
"1KI.2.11", "Na nda a David dze dzii Israel do hen yɛ mfe eduanan: odzii hen mfe esuon wɔ Hebron, na odzii hen mfe eduasa ebiasa wɔ Jerusalɛm.", ""
"1KI.2.12", "Na Solomon tsenaa n’egya David n’ahengua do; na n’ahendzi tsiim dzendzenndzen.", ""
"1KI.2.13", "Nna Hagit ne ba Adonija baa Solomon ne na Bat-seba nkyɛn. Na Bat-seba bisaa no dɛ, Eba no asomdwee mu anaa? Na obuaa dɛ, Asomdwee mu a.", ""
"1KI.2.14", "Afei Adonija see dɛ, Mowɔ asɛm bi ka kyerɛ wo. Na ɔsee dɛ, Ka ɛ.", ""
"1KI.2.15", "Na Adonija see dɛ, Ɔwoara inyim dɛ ahendzi no yɛ medze, na Israel nyinara dze hɔn enyi sii mo do dɛ mara na mibedzi hen: naaso ahendzi no adan, na ɔakɛyɛ mo nua dze: na EWURADZE na ɔama ɔayɛ nedze.", ""
"1KI.2.16", "Na afei ebisadze kor pɛ na miribisa no wo hɔ, mma nnkam me. Na ɔsee no dɛ, Ka ɛ.", ""
"1KI.2.17", "Na Adonija see dɛ, Meserɛ wo, ka kyerɛ ɔhen Solomon, (na ɔrennse wo dɛ oho,) ma ɔmfa Sunamnyi Abisag mma me ayewar.", ""
"1KI.2.18", "Na Bat-seba see dɛ, Oye; mebɛka akyerɛ ɔhen ama wo.", ""
"1KI.2.19", "Dɛm ntsi Bat-seba sii mu kɔr ɔhen Solomon nkyɛn, dɛ ɔrekɛkasa akyerɛ no ama Adonija. Na ɔhen no soɛree kehyiaa no, na ɔbɔɔ no mu adze maa no, na ɔkɛtsenaa n’ahengua do, na ɔmaa wɔdze ahengua besii hɔ maa ne na; na ɔtsenaa do wɔ n’enyimfa.", ""
"1KI.2.20", "Nna Bat-seba see no dɛ, Ebisadze ketseabaa bi na miribebisa wɔ wo hɔ; mma nnkam me. Na ɔhen no see no dɛ, Me na, bisa ɛ: na merennkam wo.", ""
"1KI.2.21", "Na ɔsee dɛ, Ma wɔmfa Sunamnyi Abisag mma wo nua Adonija ayewar.", ""
"1KI.2.22", "Na ɔhen Solomon buae na ɔsee ne na dɛ, Na ɔyɛ dɛn ntsi na iribisa Sunamnyi Abisag ama Adonija? Bisa ahendzi no so ma no ɛ; na ɔno nye mo nua panyin; bisa ma ɔno, na ɔsɔfo Abiathar, na Zeruia ba Joab.", ""
"1KI.2.23", "Nna ɔhen Solomon dze EWURADZE kaa ntam, dɛ, Nyankopɔn nyɛ me dɛm, na bi so nka ho, se Adonija nnkaa asɛm yi nntsiaa nankasa no nkwa a.", ""
"1KI.2.24", "Dɛm ntsi afei dɛ EWURADZE a oetsintsim me, na ɔdze me atsena m’egya David n’ahengua do, na ɔdze ama menye m’asefo dɛ mbrɛ ɔbɔɔ anohoba no, tse ase yi, ampa woboku Adonija ndɛ da yi.", ""
"1KI.2.25", "Na ɔhen Solomon nam Jehoiada ne ba Benaia ne nsa do somae; na okotui hyɛɛ no do, ma owui.", ""
"1KI.2.26", "Na ɔhen no see ɔsɔfo Abiathar dɛ, Kɔ wankasa wo haban mu, wɔ Anathot; na efata owu dze naaso murunnku wo, osiandɛ ɔwo na esoaa EWURADZE Nyankopɔn n’adakaa no wɔ m’egya David enyim, na ihun amandze wɔ dza m’egya hun mu amandze no nyinara mu.", ""
"1KI.2.27", "Nna Solomon paam Abiathar dɛ ɔnnyɛ ɔsɔfo mma EWURADZE bio; ama ɔaahyɛ EWURADZE n’asɛm a ɔkae no wɔ Eli fi ho wɔ Siloh no ma.", ""
"1KI.2.28", "Na amandzɛɛ no dur Joab nkyɛn: na kaansa Joab ɔanndan ennkedzi Absalom ekyir mpo a, ɔadan ekedzi Adonija ekyir. Na Joab guanee kɔr EWURADZE no Buw no mu, na okosuoo afɔrmbukyia no ne mmbɛn mu.", ""
"1KI.2.29", "Na wɔkaa kyerɛɛ ɔhen Solomon dɛ, Joab eguan kɔ EWURADZE no Buw no mu, na hwɛ, ɔwɔ afɔrmbukyia no ho. Nna Solomon somaa Jehoiada ne ba Benaia dɛ, Kɔ, kotu hyɛ no do.", ""
"1KI.2.30", "Na Benaia kɔr EWURADZE no Buw no mu, na ɔkɛsee no dɛ, Mbrɛ ɔhen se nye yi, Pue bra. Na ɔsee dɛ, Dabida; mubowu ha ara. Na Benaia dze asɛm brɛɛ ɔhen bio, dɛ, Mbrɛ Joab se nye yi, na mbrɛ oebua me nye yi.", ""
"1KI.2.31", "Na ɔhen no see no dɛ, Yɛ dɛ mbrɛ ɔase no ara, na tu hyɛ no do, na sie no; ama eeyi bɔgya a Joab kae guu gyan no efi emi na m’egya fie do.", ""
"1KI.2.32", "Na EWURADZE mma no bɔgyaa nsan ngu nankasa n’etsifi, osiandɛ otui hyɛɛ mbarimba beenu a wɔtsen na woye sen no no do, na ɔdze afona kunkum hɔn, ber a m’egya David nnyim ho hwee, hɔn nye, Ner ne ba Abner, Israel dɔm mu ɔsafohen, na Jeter ne ba Amasa, Juda dɔm mu ɔsafohen no.", ""
"1KI.2.33", "Na hɔn bɔgyaa bɛsan ebogu Joab n’etsifi, na n’asefo etsifi daa: na David, na n’asefo na ne fie, na n’ahengua dze, wobenya EWURADZE hɔ asomdwee daa.", ""
"1KI.2.34", "Nna Jehoiada ne ba Benaia sii mu kɔree, na okotui hyɛɛ no do, na okum no, na wokesiee no wɔ nankasa ne fie wɔ sar no do.", ""
"1KI.2.35", "Na ɔhen no dze Jehoiada ne ba Benaia hyɛɛ n’ananmu wɔ dɔm no do: na ɔhen no dze ɔsɔfo Zadok hyɛɛ Abiathar n’ananmu.", ""
"1KI.2.36", "Na ɔhen no somaa ma wokehyiaa Simei, na ɔsee no dɛ, Si dan ma woho wɔ Jerusalɛm, na tsena hɔ, na mma mmfi hɔ mmpue nnkɔ beebiara.", ""
"1KI.2.37", "Na da no ara a ibopue, na ekotwa ɔwora Kidron no, ɔno hu no ampaara dɛ, owu ara na ibowu: wo bɔgyaa bogu wankasa w’etsifi.", ""
"1KI.2.38", "Na Simei see ɔhen no dɛ, Asɛm no ye: dɛ mbrɛ mo wura ɔhen ase no, dɛmara so na w’akowaa bɛyɛ. Na Simei tsenaa Jerusalɛm nda pii.", ""
"1KI.2.39", "Na ɔbaa dɛ mfe ebiasa ekyir no, Simei no nkowaa mu beenu guanee kɔr Maaka ne ba Akis, Gat hen no nkyɛn. Na wɔkaa kyerɛɛ Simei, dɛ, Hwɛ, wo nkowaa no wɔ Gat.", ""
"1KI.2.40", "Na Simei soɛree, na ɔhyehyɛɛ n’asoaso, na osii mu kɔr Akis nkyɛn wɔ Gat, dɛ ɔrokɔhwehwɛ no nkowaa no: na ɔkɛfaa hɔn fi Gat bae.", ""
"1KI.2.41", "Na wɔkaa kyerɛɛ Solomon dɛ, Simei efi Jerusalɛm akɔ Gat, na ɔaba bio.", ""
"1KI.2.42", "Na ɔhen no somaa ma wɔkɛfrɛɛ Simei, na obisaa no dɛ, Ana mamma ammfa EWURADZE annka ntam, na menndzi wo dase, dɛ, Da no ara a ibopue akɛnantsenantsew beebiara no, ɔno hu no ampaara dɛ, owu ara na ibowu? Na ɔwoara see me dɛ, Asɛm a matse no oye.", ""
"1KI.2.43", "Ɔyɛ dɛn ntsi na enndzi EWURADZE ne ntam, na mbrasɛm a medze hyɛɛ wo no do?", ""
"1KI.2.44", "Nkyii so ɔhen no see Simei dɛ, Ɔwoara nyim emumuyɛ nyinara a w’akoma nyim a edze yɛɛ m’egya David no: dɛm ntsi EWURADZE bɛdan w’emumuyɛ no egu wankasa w’etsifi.", ""
"1KI.2.45", "Na ɔhen Solomon dze, nhyira bɛka no, na David n’ahengua no betsim wɔ EWURADZE enyim daa.", ""
"1KI.2.46", "Nna ɔhen no hyɛɛ Jehoiada ne ba Benaia; na ofiir edzi kokum no. Na ahendzi no tsimii wɔ Solomon ne nsamu.", ""
