"1KI.7.1", "Solomon dze mfe duebiasa sii nankasa n’ahemfie no wiei.", ""
"1KI.7.2", "Na osii Lebanon kwaa dan no; ne tsentsen yɛ basafa eduonum, na ne tɛtɛr basafa eduonu enum, na no krɔn basafa duenum, ɔwɔ nkyindur edum akyerɛpɛn anan do, nye nkyindur mpuna gu edum no do.", ""
"1KI.7.3", "Na wɔdze nkyindur saam sor wɔ mpuna eduanan enum a ogu edum no do no do; kyerɛpɛn kor mu duenum.", ""
"1KI.7.4", "Na ntokura akyerɛpɛn ebiasa wɔ hɔ, na tokura hwɛ tokura enyim araa ban ebiasa.", ""
"1KI.7.5", "Na mbobow na mpondua no nyinara yɛ nsamdo mpuna atweanan: na tokura hwɛ tokura enyim araa ban ebiasa.", ""
"1KI.7.6", "Na ɔyɛɛ edum abrandaa; ne tsentsen yɛ basafa eduonu enum, na ne tɛtɛr yɛ basafa duenum; na abrandaa bi wɔ hɔn enyim, na edum na mpuna durdur wɔ enyim.", ""
"1KI.7.7", "Na ɔyɛɛ ahengua abrandaa mbrɛ obobu hɔ atsɛn, mekyerɛ atsɛmbu abrandaa no a: na ɔdze nkyindur kataa do fi famu kodur nsamdo enyi.", ""
"1KI.7.8", "Na ne fi mbrɛ ɔtse, dampan kor no a ɔwɔ abrandaa no mu afamu no, ne yɛbea tse dɛmara. Ɔyɛɛ dan so a ɔtse dɛ abrandaa yi maa Farao ne babaa, (nyia Solomon waar no no).", ""
"1KI.7.9", "Iyinom nyinara yɛ abo a ɔsom bo, mekyerɛ abo a woetwa woesusu no dɛ wɔdze nseradaa sianee, no mu na n’ekyir, mekyerɛ ofi fapem do kɛpem etsifi, na dɛmara ɔdze fi ekyir afamu kodu pampan kɛse no do.", ""
"1KI.7.10", "Na fapem no yɛ abo a ɔsom bo, mekyerɛ abo akɛse a, basafa enum enum abo, na basafa anan anan abo.", ""
"1KI.7.11", "Na ɔsor abo a ɔsom bo, mekyerɛ ɔbo a woesusu etwa na nkyindur dua.", ""
"1KI.7.12", "Na dampan kɛse a ɔbɔ aprɔw no wɔ abo a wɔasen akyerɛpɛn ebiasa, na nkyindur mpuna kyerɛpɛn kor; tse dɛ mbrɛ EWURADZE ne dan no no mu afamu na ɔdan no n’abrandaa no tse.", ""
"1KI.7.13", "Na ɔhen Solomon somae ma wɔkɛfaa Hiram fi Taere bae.", ""
"1KI.7.14", "Ɔyɛ Naftali ebusuakuw mu ɔbaa okunafo bi ne ba, na n’egya nye ɔbarimba bi a ofi Taere, boran odwimfo a; na nyansa na ntseasee na nyimdzee ahyɛ no ma, dɛ ɔdze dzi boran dwuma nyinara mu edwin. Na ɔbaa ɔhen Solomon nkyɛn, na ɔbɛyɛɛ n’edwuma nyinara.", ""
"1KI.7.15", "Na ɔyɛɛ boran edum ebien no, kor ne tsentsen yɛ basafa akron; na ahoma basafa esia abɔ no ho aprɔw.", ""
"1KI.7.16", "Na ɔyɛɛ boran ntaadotsir ebien dɛ wɔdze sisi edum no etsifi: ntaadotsir kor no krɔn yɛ basafa ebien nye fa, na ntaadotsir kor so no krɔn yɛ basafa ebien nye fa.", ""
"1KI.7.17", "Atena a wɔawen no dam dam, na ntweaban kyinkyimii, wɔ ntaadotsir a ɔwɔ edum no etsifi no ho; esuon wɔ ntaadotsir kor ho, na esuon wɔ ntaadotsir kor so ho.", ""
"1KI.7.18", "Nna ɔyɛɛ edum no; na ɔyɛɛ pɔmegranate eduaba akyerɛpɛn ebien twaa atenadwuma no kor ho hyiae, dze kataa ntaadotsir no a ɔwɔ edum no etsifi no do: na dɛmara so na ɔyɛe maa ntaadotsir kor no so.", ""
"1KI.7.19", "Na ntaadotsir a ɔwɔ abrandaa no mu edum no etsifi no wɔyɛɛ no nsukookoo dwuma, basafa ebien.", ""
"1KI.7.20", "Na edum ebien no do so wɔ ntaadotsir, ɔbɛn efur a ɔwɔ atenadwuma no ho no ho: na pɔmegranate eduaba no yɛ ahaenu, akyerɛpɛn akyerɛpɛn bɔ ntaadotsir kor no ho aprɔw.", ""
"1KI.7.21", "Na ɔdze edum no sisii asɔrfi no n’abrandaa no ano: na ɔmaa enyimfa dum no do sii, na ɔfrɛɛ ne dzin Jakin: na ɔmaa abankum dum no do sii hɔ, na ɔfrɛɛ ne dzin Boaz.", ""
"1KI.7.22", "Na edum no etsifi wɔ nsukookoo dwuma: dɛm na ɔdze wiee edum no edwuma no.", ""
"1KI.7.23", "Na ɔyɛɛ ogu po no a ofi ano kɛpem ano yɛ basafa enum no, otwa kɔntɔnkrɔn, na no krɔn yɛ basafa ebien nye fa: na ahoma basafa duenum bɔ ho aprɔw hyia.", ""
"1KI.7.24", "Na nkukuduuduw wowɔ n’ano asease dze bɔ no aprɔw hyia, ne tsentsen basafa enum bɔ po no ho aprɔw hyia: nkukuduuduw no a wogui no woguu no akyerɛpɛn ebien.", ""
"1KI.7.25", "Ɔtaa anantwi duebien do, ebiasa hwɛ kwaamu afamu, na ebiasa hwɛ anee afamu, na ebiasa hwɛ pomu afamu, na ebiasa hwɛ boka afamu: na po no taa hɔn do wɔ sor, na hɔn ekyir nyinara wɔ no mu afamu.", ""
"1KI.7.26", "Na ne peperepee yɛ nsatseama; na n’ano no wɔyɛɛ no dɛ kɔɔpow ano, ɔtse dɛ nsukookoo ne nhyiren a ahan: odzi galɔn mpemdu.", ""
"1KI.7.27", "Na ɔyɛɛ boran eguarsɛn ase ndaka du; adaka kor ne tsentsen yɛ basafa ebien, na ne tɛtɛr yɛ basafa ebien, na no krɔn yɛ basafa kor nye fa.", ""
"1KI.7.28", "Na mbrɛ eguarsɛn ase ndaka no ne nyɛbea tse nye yi: wɔwowɔ nhyehyɛmu; na nhyehyɛmu no hyehyɛ ngua no ntamu:", ""
"1KI.7.29", "na ngyata, anantwi, na kerubfo wowɔ ngua no ntamu nhyehyɛmu no do, na ngyinado bi wɔ ngua no do ɔsor: na ngyata na anantwi no ase wɔ ahaban nkyekyeree a ɔsensɛn hɔ edwuma.", ""
"1KI.7.30", "Na adaka biara wɔ boran ntwahonan anan, na boran nhyehyɛmundua: na ne nan anan no wɔ nsusuomunsa: egurasɛn no ase na nsusuomunsa bi a woegu, ka ahaban nkyekyeree ho wɔ ne nkyɛnkyɛn.", ""
"1KI.7.31", "Na n’ano wɔ ntaadotsir no no mu na no do afamu yɛ anamɔn kor nye fa: na n’ano yɛ korkorba tse dɛ ngyinado dwuma bi, bɛyɛ anamɔn ebien nye fa: na wodzidzii n’ano so edwin, na ne nhyehyɛmu no yɛ etwaanan, ɔnnyɛ nkorkorba.", ""
"1KI.7.32", "Na ntwahonan anan no wowɔ nhyehyɛmu ntrɛtraba no ase; na ntwahonan no ne nhyɛmu ndua no hyehyɛ adaka no mu: na ntwahonan kor no krɔn yɛ anamɔn ebien nye fa.", ""
"1KI.7.33", "Na ntwahonan no ne nyɛbea tse dɛ tseaseanam ntwahonan nyɛbea: ne nhyɛmu ndua, no ho nsusuomudze, na ne hankra ano, na ne mparba, na ne finimfintu nyinara, wogui.", ""
"1KI.7.34", "Na nsusuomunsa anan wowɔ adaka kor no kutuw anan no ho: adaka no ara mu na no nsusuomunsa no wɔ.", ""
"1KI.7.35", "Na adaka no n’etsifi no wɔyɛɛ no korkorba a no krɔn yɛ bɛyɛ anamɔn kor hyia: na adaka no n’etsifi na ne nsa na ne nhyehyɛmu ntrɛtraba no a ofi kor no ara mu no wɔ.", ""
"1KI.7.36", "Na odzii ne nsa ne ntɛrba, na ne nhyehyɛmu ntrɛtraba no do edwin, kerubfo ngyata na mbɛdua, dɛ mbrɛ kor ne ntamu tse, nye ahaban nkyekyeree bɔ aprɔw.", ""
"1KI.7.37", "Ndaka du no mbrɛ ɔyɛe no nye yi: ne nyinara wɔ gubea kor, nsusui kor, na isu kor.", ""
"1KI.7.38", "Na ɔyɛɛ boran eguarsɛn du: eguarsɛn kor dzi galɔn ahaanan: na eguarsɛn biara yɛ basafa ebien: na eguarsɛn kor wɔ ndaka du no mu kor biara no do.", ""
"1KI.7.39", "Na ɔdze ndaka no sisii, enum wɔ ɔdan no n’enyimfa afamu, na enum so wɔ ɔdan no n’abankum afamu: na ɔdze po no sii ɔdan no ne nyimfa afamu wɔ boka afamu a ɔhwɛ pomu afamu no.", ""
"1KI.7.40", "Na Hiram yɛɛ eguarsɛn, na nsofi, na mbɛɛsen no. Nna Hiram wiee edwuma a ɔyɛe maa ɔhen Solomon wɔ EWURADZE ne fi no ho nyinara yɛ:", ""
"1KI.7.41", "edum ebien no, na edum no n’etsifi ntaadotsir apɔw ebien no; na ntenadwuma ebien no a wɔdze kataa edum no n’etsifi ntaadotsir apɔw ebien no ho no;", ""
"1KI.7.42", "na ntenadwuma ebien no ho pɔmegranate eduaba ahaanan no; pɔmegranate eduaba akyerɛpɛn ebien yɛ atenadwuma kor nedze, dɛ ɔkata ntaadotsir no n’apɔw ebien no a ɔwɔ edum no no do no ho;", ""
"1KI.7.43", "na ndaka du no, na ndaka no do eguarsɛn du no;", ""
"1KI.7.44", "na po kor no, na po no n’ase anantwi duebien no;", ""
"1KI.7.45", "na asɛn, na nsofi, na mbɛɛsen no: mekyerɛ ndzɛmba yi nyinara a Hiram yɛe maa ɔhen Solomon, wɔ EWURADZE ne fi no ho no, yɛ boran a wɔapɔw ho.", ""
"1KI.7.46", "Jordan Tɛtɛr no do na ɔhen no gui, wɔ hyirew daadze mu wɔ Sukɔt na Zaretan ntamu.", ""
"1KI.7.47", "Na Solomon gyaa ndzɛmba no nyinara ker, osiandɛ ɔso dodow mbordo: woennhu boran no ne nkerii ano.", ""
"1KI.7.48", "Na Solomon yɛɛ ndzɛmba no a ɔwɔ EWURADZE ne fie no mu no nyinara: sika afɔrmbukyia no, na ɔpon no a kyerɛpaanoo no si do no, sika;", ""
"1KI.7.49", "na nkandzeadua no, enum wɔ enyimfa afamu, na enum so wɔ abankum, mpiakyir no enyim, sika mapa: na nhyiren, na nkandzea, na adaban no, sika;", ""
"1KI.7.50", "na mpokuwa, na nsompokuwa, na mbɛɛsen, na ntser, na ogyasɛn no, sika mapa; na no mu afamu ɔdan no, bea krɔnkrɔn ho mbobow, na ɔdan no, mekyerɛ asɔrfi no ho mbobow no ho apontsɛr so sika a.", ""
"1KI.7.51", "Na wowiee edwuma a ɔhen Solomon yɛe no wɔ EWURADZE ne fie no ho no nyinara yɛ. Na Solomon dze ndzɛmba a n’egya David tui sii hɔ no, mekyerɛ dwetɛ, na sika, na ndzɛmbandzɛmba no bae, na ɔdze besisii EWURADZE fie ndzekoradzebea no mu.", ""
