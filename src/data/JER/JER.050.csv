"JER.50.1", "Asɛm a EWURADZE nam nkɔnhyɛnyi Jeremia do kaa tsiaa Babilɔn wɔ Kaldeafo asaase ho no.", ""
"JER.50.2", "Hom mpaa mu nka wɔ amanaman mu na hom mfa ntahye, na hom nsi frankaa; hom mfa ntahye, na mma hom nnsiw do: hom nse dɛ, Wɔafa Babilɔn, woegu Bel n'enyim ase, Merodak no bo etu; woegu n'ehonyi enyim ase, n'abosom akoma etutu.", ""
"JER.50.3", "Na ɔman bi fii kwaamu afamu rutu no do ɔsa a wɔbɛma n'asaase ayɛ amamfo, na obiara renntsena do: woeguanguan, wɔkɔ, nyimpa na mbowa nyina.", ""
"JER.50.4", "Nda no mu na aber no mu, EWURADZE na ɔse, Israelmba bɛba, hɔn na Judamba nyina; wɔdze osu botu hɔn kwan wɔakɔhwehwɛ EWURADZE hɔn Nyankopɔn.", ""
"JER.50.5", "Wɔbɛdan hɔn enyim akyerɛ Zion do, woebisa ekyir kwan, dɛ, Hom mbra mfa homho mbɔbɔ EWURADZE ho, wɔ daa ahyɛmudzi a werɛ rimmfir no mu.", ""
"JER.50.6", "Me man ayɛ nguan a wɔayew: hɔn nguanhwɛfo ama wɔatotɔ gon, na wɔama wɔafomfom kwan wɔ mbepɔw no do: woefi bepɔw do kɔ koko do, hɔn werɛ efir hɔn ahomgyebea.", ""
"JER.50.7", "Hɔn a wɔtoo hɔn nyina amemen hɔn: na hɔn atamfo see dɛ, Yɛmmfom, osiandɛ wɔayɛ bɔn etsia EWURADZE, pɛrpɛr tsenabea, mekyerɛ EWURADZE, hɔn egyanom enyidado no.", ""
"JER.50.8", "Hom nguan mfi Babilɔn finimfin, na hom mfir edzi mfi Kaldeafo asaase do nkɔ, na hom nyɛ dɛ mpɔnkyenyin a wodzi nguankuw enyim.", ""
"JER.50.9", "Na, hwɛ, mibekenyan amanaman akɛse mboanofo ma wofi kwaamu afamu asaase do aba Babilɔn do; na wobotwa no ho mpasuar; na nkyii wɔbɛfa kurow no: hɔn egyen menaba tse dɛ ɔbarimba katakyi nedze; no mu biara nnsan ekyir kwa.", ""
"JER.50.10", "Na Kaldea bɛyɛ afonam: hɔn a wɔfa no afo nyinara bɛmee, EWURADZE na ɔse.", ""
"JER.50.11", "Hom a hom foom m'egyapadze fae, kaansa hom enyi agye, na hom ridzi ehurusi, kaansa hom adodɔ seradze dɛ nantwifɔr a ɔroporow eburow, na hom su dɛ mpɔnkɔ abran mpo a;", ""
"JER.50.12", "hom na n'enyi bɔto papaara; nyia ɔwoo hom no n'enyim bogu ase. Hwɛ, ɔbɛyɛ amanaman mu ekyirkafo, sar, asaase kɛsɛɛ, na sar pradada.", ""
"JER.50.13", "Osian EWURADZE n'ebufuw ntsi wɔrenntsena do, na ɔbɛyɛ amamfo koraa: obiara a otwa mu wɔ Babilɔn no no ho bɔbow no, na ɔabɔ nhwiroma wɔ n'amandzehu nyinara ntsi.", ""
"JER.50.14", "Hom a hom kontom egyen nyinara, hom mbaa mpasuar ntwa nhyia Babilɔn ho; hom ntotow mbobɔ no, mma hom nnkam hom egyen menaba do: na ɔayɛ bɔn etsia EWURADZE.", ""
"JER.50.15", "Hom mbɔ ose ngu no do ntwa nhyia; ɔdze noho ama; n'aban ahwehwe ase, n'afasu edwuruw; na EWURADZE n'awerdzi nye no; hom ndzi no wer; dɛ mbrɛ ɔayɛ no, hom so nyɛ no bi.", ""
"JER.50.16", "Hom ntwa duafo no mfi Babilɔn, na nyia osuo kantankrankye no mu wɔ twaber mu no: ahyɛdo afona no ho suro ntsi, hɔn mu biara bɛdan noho akɔ no nkorɔfo hɔ, na hɔn mu obiara eguan akɔ nankasa n'asaase do.", ""
"JER.50.17", "Israel yɛ nguantsen a wɔabɔ apetse; ngyata no apam no kɔ; asɔpɔn no Asiriahen bɛtsetseew no mu; na ekyirii Babilɔnhen Nebukadenezar yi bobubuu ne mbiew mu.", ""
"JER.50.18", "Dɛm ntsi mbrɛ dɔm EWURADZE Israel Nyankopɔn no se nye yi: Hwɛ, mebɛtsea Babilɔnhen na n'asaase, dɛ mbrɛ matsea Asiriahen yi.", ""
"JER.50.19", "Na medze Israel bɛsan aba n'edzidzibea, na oedzidzi wɔ Karmel na Basan, na ne kra amee wɔ Efraim akoko do na Gilead.", ""
"JER.50.20", "Nda no mu, na aber no mu, EWURADZE na ɔse, wɔbɔhwehwɛ Israel emumuyɛ ekyir kwan, na worinnya bi; na Juda no bɔn so, na wonnkohu: na medze befir hɔn a mebɛdan hɔn megya dɛ nkaasefo no.", ""
"JER.50.21", "Tu Merataim asaase no do sa, ɔnoara no do a, na Pekod atsefo no do: kuku na sɛɛ nkaasefo no korakora, EWURADZE na ɔse, na yɛ dɛ mbrɛ mahyɛ wo nyinara.", ""
"JER.50.22", "Ɔko ne dede gyegye asaase no do, na ɔsɛɛ kɛse so dze.", ""
"JER.50.23", "Mbrɛ woetwitwa na woebubu asaase nyina hamɛr no mu esinesin a! Mbrɛ Babilɔn edua adan amamfo wɔ amanaman mu a!", ""
"JER.50.24", "Babilɔn, mesua wo efir na wɔapa wo so, na ɔwoara ennhu: woehu wo, na wɔakyer wo so, osiandɛ enye EWURADZE edzi aperper.", ""
"JER.50.25", "EWURADZE ebua n'akoradze dan na woeyi n'ebufuhyew akodze epue: osiandɛ EWURADZE, dɔm EWURADZE no, wɔ dwuma bi dzi wɔ Kaldeafo asaase do.", ""
"JER.50.26", "Hom mfir mfɛndzanan mbra no do, hom mbuebue n'eburosan no: hom ntutu no ngu dɛ efiefi, na hom nsɛɛ no huntuhuntu: mma hom mma no mu biribi nnka.", ""
"JER.50.27", "Hom nkuku n'anantwinyin nyina; hom mma wɔnsan nkɔ ekumii. Wondue! Osiandɛ hɔn da edu, hɔn asotweber no a.", ""
"JER.50.28", "Hom ntsie hɔn a woguan na wofi nsa fi Babilɔn asaase do, dɛ wɔrekɛpaa mu aka EWURADZE hɛn Nyankopɔn n'awerdzi, n'asɔrfi ho awerdzi akyerɛ no hɔn ndze.", ""
"JER.50.29", "Hom mfrɛ egyentofo no nyinara nkɔtoatoa Babilɔn, hɔn a wɔkontom egyen no nyinara; hom mbɔ nseraban ntwa no ho nhyia; mma hom mma no mu obiara mmfi nsa: hom nsusu n'edwuma do nhyɛ no ananmu; dɛ mbrɛ ɔno ɔayɛ nyinara no, hom so nyɛ no bi: osiandɛ ɔayɛ EWURADZE no do nkontompɔ, Israel Krɔnkrɔnnyi no do a.", ""
"JER.50.30", "Dɛm ntsi na ne mberantsɛ bɔtotɔ n'abrɔn do, na wɔbɛma ne mbarimba akofo nyinara wɔayɛ foo wɔ da no mu, EWURADZE na ɔse.", ""
"JER.50.31", "Hwɛ, ɔwo ɔkontompɔnyi, menye wo enya, EWURADZE, dɔm Ewuradze no na ɔse: osiandɛ wo da no edu, ber a medze bɔtwe w'aso no a.", ""
"JER.50.32", "Na ɔkontompɔnyi no befintsiw na ɔahwe ase, na obiara remma no do: na mubokua gya wɔ no kurow no mu, na ɔahyew dza abɔ no ho aprɔw nyinara.", ""
"JER.50.33", "Mbrɛ dɔm EWURADZE se nye yi: wɔatseetsee Israelmba na Juda prɛko: na hɔn a wɔfaa hɔn ndɔmmum nyina dzedze hɔn mu dzen; wɔpow dɛ wɔbɛma wɔakɔ.", ""
"JER.50.34", "Hɔn pomfo yɛ dzen; ne dzin dze dɔm EWURADZE: obedzi hɔn asɛm kofekofe ama hɔn, na ɔama asaase no ahomgye, na ɔahyɛ Babilɔnfo no ahomtsew.", ""
"JER.50.35", "Afona wɔ Kaldeafo do, EWURADZE na ɔse, na Babilɔnfo no do, na n'asafohen na n'enyansafo no do.", ""
"JER.50.36", "Afona wɔ ahohyehyɛfo no do, na wɔbɛyɛ akwasampafo! Afona wɔ hɔn mbarimba akatakyi no do, na hɔn akoma botutu.", ""
"JER.50.37", "Afona wɔ hɔn mpɔnkɔ na hɔn ntseaseanam do, na aforaforafo a wɔwɔ no mu no nyina do, ama wɔaayɛ dɛ mbaa: afona wɔ n'akoradze do, ama woeewia.", ""
"JER.50.38", "Weseeyɛ wɔ n'esu do, na wɔbɔwewew: osiandɛ ɔyɛ ehonyi a woesian asaase, na wɔabobɔ adam wɔ abosom ho.", ""
"JER.50.39", "Dɛm ntsi sar do mbowa abɔyafo wɔnye mpataku bɛtsena wɔ hɔ, na nsohor bɛtsena mu: na wɔrenntsena do bio dabiarada; eso wɔrenntsena do bio ofi ebusuasantsen kɛpem ebusuasantsen.", ""
"JER.50.40", "Dɛ mbrɛ Nyankopɔn butuuw Sodom na Gomora na hɔn ho nkurow no, EWURADZE na ɔse; dɛmara so na nyimpa biara renntsena hɔ, eso nyimpa biara rennyɛ ɔmamforanyi wɔ hɔ.", ""
"JER.50.41", "Hwɛ, ɔman bi fi kwaamu afamu reba; na wobekenyan ɔman kɛse, na ahemfo pii efi asaase ne mfɛndzanan noho.", ""
"JER.50.42", "Wokurakura egyen na peaa; hɔn tsir yɛ dzen, na wonnyi ehumbɔbɔr; hɔn ndze wor dɛ po, na wɔtsetse mpɔnkɔ do; obiara etwa mpasuar, dɛ ɔbarimba a ɔrokɔ akono wɔ wo do, Ao Babilɔn babaa!", ""
"JER.50.43", "Babilɔnhen atse hɔn nka, na n'abaw egura: nketsenketse akyer no, na yaw a ɔtse dɛ ɔbaa a ɔwɔ awoko mu.", ""
"JER.50.44", "Hwɛ, ɔbɔfow dɛ gyata fi Jordan ne ntsɛn no mu abɛtsena bea a ɔyɛ dzen no do, na mebɛma woeguan efi me nkyɛn awerɛfir mu; na obiara a wɔasan mu eyi no no, ɔno na medze no besi no do: na woana na ɔtse dɛ emi? Woana na ɔbɛhyɛ me mber? Woana nye oguanhwɛfo no a obegyina m'enyim no?", ""
"JER.50.45", "Dɛm ntsi hom ntsie EWURADZE n'apam a ɔapam etsia Babilɔn no; na ne tsirmpɔw a ɔabɔ etsia Kaldeafo asaase no: Ampaara wobotwuw hɔn adze akɔ, mekyerɛ nguankuw mu nkakraba no; ampaara ɔbɛma hɔn tsenabea ayɛ amamfo ama hɔn.", ""
"JER.50.46", "Babilɔn ne gye ne dede ntsi, asaase wosow, na wɔtse nkekamu no wɔ amanaman mu.", ""
