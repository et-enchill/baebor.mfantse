"2SA.14.1", "Afei Zeruia ba Joab hun dɛ ɔhen no n’akoma wɔ Absalom ho.", ""
"2SA.14.2", "Na Joab somaa ma wɔkɔr Tekoa, na wɔkɛfaa ɔbaa onyansafo bi fi hɔ bae, na ɔsee no dɛ, Meserɛ wo, petuw ara yɛ woho dɛ eyiyɛnyi, na hyɛ eyiyɛ atar, na mma mmfa ngo nnsera woho, na yɛ dɛ ɔbaa a ogyaam ewufo akyɛr:", ""
"2SA.14.3", "na kɔ ɔhen no nkyɛn, na kɛka dɛm nsɛm yi kyerɛ no. Nna Joab dze nsɛm hyɛɛ n’ano.", ""
"2SA.14.4", "Na aber a ɔbaa no a ofi Tekoa no baa ɔhen no nkyɛn no, ɔdze n’enyim boom famu, na ɔyɛɛ enyidzi, na ɔsee dɛ, Ao ɔhen, boa me.", ""
"2SA.14.5", "Na ɔhen no see no dɛ, Ebɛnadze na ɔyɛ wo? Na obuaa dɛ, Ampa meyɛ ɔbaa kunafo, na mo kun ewu.", ""
"2SA.14.6", "Na w’afonabaa wɔ mbabanyin beenu, na hɔn beenu no dzii aperper wɔ haban mu, na obi nnyi hɔ a ɔpata hɔn, na ɔbaako bɔɔ ɔbaako no, ma ɔtɔree.", ""
"2SA.14.7", "Na, hwɛ, ebusua no nyina asoɛr wɔ w’afonabaa do, na wɔse dɛ, Yi nyia ɔbɔɔ no nua no ma, ma yenku no wɔ no nua no a okum no no nkwa ntsi, na dɛm na yɛbɛsɛɛ ɔdzedzifo no so: na wɔdze dɛm rubodum me gyansenama a aka no, na woenngyaa dzin anaa okyirkafo so amma mo kun wɔ asaase yi do.", ""
"2SA.14.8", "Na ɔhen no see ɔbaa no dɛ, Kɔ wo fie, na mebɛhyɛ mbra wɔ wo ho.", ""
"2SA.14.9", "Na ɔbaa no a ofi Tekoa no see ɔhen no dɛ, Mo wura ɔhen, asodzi no nda mo do, na m’egya ne fi do: na ɔhen na n’ahengua no ndzi bem.", ""
"2SA.14.10", "Na ɔhen no see dɛ, Obiara se wo biribiara a, fa no brɛ me, na ɔrennka wo bio.", ""
"2SA.14.11", "Nna ɔsee dɛ, Meserɛ wo, wɔmma ɔhen nkaa EWURADZE wo Nyankopɔn, amma bɔgya ho werdzifo no aannsɛɛ obi bio, ɔno bɛyɛ na wɔaasɛɛ me ba a ɔka no. Na ɔsee dɛ, Dɛ EWURADZE tse ase yi, wo ba no nhwi kor mpo ronntɔ famu.", ""
"2SA.14.12", "Nna ɔbaa no see dɛ, Meserɛ wo, ma w’afonabaa nka asɛm kor nkyerɛ mo wura ɔhen. Na ɔsee dɛ, Ka ɛ.", ""
"2SA.14.13", "Na ɔbaa no see dɛ, Ɔyɛ dɛn ntsi na esusu dɛm adze yi etsia Nyankopɔn ne man yi? Osiandɛ asɛm yi ne nkaa mu no ɔhen yɛ dɛ obi a odzi fɔ, ɔhen rennkɛfa ne nyimpa a wɔapam no no mmba fie bio.", ""
"2SA.14.14", "Na owu ara na yebowu, na yɛtse dɛ nsu a woehue egu famu a wɔboaboa ano bio a ɔnnyɛ; nkyii so Nyankopɔn nnyi nkwa, mbom osusu ɔkwan, ama nyia wɔapam no no aannyɛ ɔkwankwannyi na oemmfi ne nkyɛn.", ""
"2SA.14.15", "Dɛm ntsi afei ɔnam dɛ maba dɛ merebɛka asɛm yi akyerɛ mo wura ɔhen no, nna ne siantsir nye dɛ ɔman no ayɛ me ma musuro: na w’afonabaa see dɛ, afei mebɛkasa makyerɛ ɔhen; annyɛ a ɔhen bɛyɛ n’abaawa n’ebisadze no.", ""
"2SA.14.16", "Osiandɛ ɔhen betsie na oeyi n’abaawa efi nyimpa no a ɔpɛ dɛ ɔsɛɛ emi na me ba nyina fi Nyankopɔn egyapadze ho no ne nsamu.", ""
"2SA.14.17", "Nna w’afonabaa see dɛ, Meserɛ wo, wɔmma mo wura ɔhen n’asɛm nyɛ awerɛkyekyer: na dɛ mbrɛ Nyankopɔn no bɔfoe tse no, dɛmara so na mo wura ɔhen tse, dɛ ohu papa na bɔn mu: na EWURADZE wo Nyankopɔn ndzi w’ekyir.", ""
"2SA.14.18", "Nna ɔhen no buae see ɔbaa no dɛ, Meserɛ wo, mma nnsiw me biribiara a mibebisa wo no do. Na ɔbaa no see dɛ, Wɔmma afei mo wura ɔhen nkasa ɛ.", ""
"2SA.14.19", "Na ɔhen no see dɛ, Ana Joab ne nsa ka wo ho wɔ iyi nyinara mu a? Na ɔbaa no buae see dɛ, Mo wura ɔhen, dɛ wo kra tse ase yi, obi runntum nndan mmfi asɛm a mo wura ɔhen aka no ho mmfa enyimfa anaa abankum: na w’akowaa Joab, na ɔhyɛɛ me, na ɔnoara na ɔdze nsɛm yi nyinara hyɛɛ w’afonabaa n’ano:", ""
"2SA.14.20", "dɛ ɔbɛdan asɛm no n’enyi ntsi na w’akowaa Joab ayɛ adze yi: na mo wura yɛ onyansafo, dɛ mbrɛ Nyankopɔn bɔfoe ne nyansaa tse, dɛ obohu dza ɔwɔ asaase do nyinara.", ""
"2SA.14.21", "Ekyir no, ɔhen no see Joab dɛ, Afei hwɛ, mayɛ dza epɛ: dɛm ntsi kɔ, kɛfa aberantsɛ Absalom san bra.", ""
"2SA.14.22", "Na Joab dze n’enyim boom famu, na ɔyɛɛ enyidzi, na ohyiraa ɔhen no: na Joab see dɛ, Ndɛ na w’akowaa ehu dɛ menya w’enyim enyimnyam, mo wura ɔhen, dɛ ɔhen ayɛ n’akowaa n’ebisadze yi.", ""
"2SA.14.23", "Nna Joab soɛree na osii mu kɔr Gesur, na ɔkɛfaa Absalom baa Jerusalɛm.", ""
"2SA.14.24", "Na ɔhen no see dɛ, Wɔmma ɔmman nkɔ nankasa ne fie, na mma wɔmma onnhu m’enyim. Nna Absalom manee kɔr nankasa ne fie, na oennhu ɔhen no enyim.", ""
"2SA.14.25", "Afei obi nnyi Israel nyinara mu a wɔkamfo n’ahoɔfɛw dodow dɛm dɛ Absalom: ofi n’ananadze araa dze kodu n’etsifi pampamu no dzɛm biara nnyi no ho.", ""
"2SA.14.26", "Na sɛ oyi ne tsir a, (afei afrenhyia biara n’ewiei oyi: osiandɛ nhwi no yɛ no do dur dodow:) oker ne tsinhwi no ma ɔtow dwetɛbona ahaenu, dɛ mbrɛ ɔhen n’abrambo tse.", ""
"2SA.14.27", "Na Absalom woo mbabanyin baasa, na ɔbabaa kor a ne dzin dze Tamar: ɔyɛ ɔbaa a n’enyim yɛ fɛw.", ""
"2SA.14.28", "Na Absalom tsenaa Jerusalɛm mfe pɔrpɔr ebien; na oennhu ɔhen no n’enyim da.", ""
"2SA.14.29", "Nna Absalom somae ma wɔkɛfrɛɛ Joab, dɛ ɔrosoma no wɔ ɔhen nkyɛn; na ɔammpɛ dɛ ɔba ne nkyɛn: na ɔsomaa bio ne mpɛn ebien, na ɔammpɛ dɛ ɔba.", ""
"2SA.14.30", "Dɛm ntsi ɔsee no nkowaa dɛ, Hom nhwɛ, Joab ne haban bɛn medze, na ɔwɔ atoko wɔ hɔ; hom nkɔ nkɔto mu gya.", ""
"2SA.14.31", "Nna Joab soɛree na ɔbaa Absalom nkyɛn wɔ ne fie, na obisaa no dɛ, Ɔyɛ dɛn ntsi na wo nkowaa akɔto me haban mu gya yi?", ""
"2SA.14.32", "Na Absalom buaa Joab dɛ, Hwɛ, mosomae ma wɔbaa wo hɔ, dɛ, Bra ha, ma monsoma wo wɔ ɔhen hɔ, dɛ, Ɔyɛ dɛn ntsi na mifi Gesur mebae? Oye ma me dɛ nkyɛ meda ho mowɔ hɔ: dɛm ntsi afei ma munhu ɔhen no n’enyim; na sɛ emumuyɛ bi wɔ mo mu a, wɔmma onku me.", ""
"2SA.14.33", "Nna Joab baa ɔhen no nkyɛn, na ɔbɛkaa kyerɛɛ no: na wɔkɛfrɛɛ Absalom no, ɔbaa ɔhen no nkyɛn, na ɔbɔɔ no mu adze dze n’enyim boom famu wɔ ɔhen no enyim: na ɔhen no feew Absalom n’ano.", ""
