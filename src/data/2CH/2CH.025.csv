"2CH.25.1", "Aber a Amazia hyɛɛ ase dɛ oridzi hen no na oedzi mfe eduonu enum; na odzii hen mfe eduonu akron wɔ Jerusalɛm: na ne na ne dzin dze Jehoadan, ofi Jerusalɛm.", ""
"2CH.25.2", "Na ɔyɛɛ dza ɔtsen wɔ EWURADZE enyiwa do, naaso nna ommfi n'akoma mu.", ""
"2CH.25.3", "Afei ɔbaa dɛ, aber a wotsiim ahendzi no maa no no, nna okunkum no nkowaa a wokum n'egya ɔhen no.", ""
"2CH.25.4", "Na hɔn mba dze, woennkuku hɔn, mbom ɔyɛɛ dɛ mbrɛ wɔakyerɛw no mbra no mu wɔ Moses no nwoma no mu, dɛ mbrɛ EWURADZE hyɛe no, dɛ, Egyanom runnwu wɔ mba ntsi, nkyii so mba runnwu wɔ egyanom ntsi; na mbom nyimpa biara bowu wɔ nankasa no bɔn ntsi.", "#Deut 24.16"
"2CH.25.5", "Nkyii so Amazia poon Juda hyiae, na ɔhyehyɛɛ hɔn dɛ mbrɛ hɔn egyanom efiefi tsetsee, wɔ mpem do asafohemfo na ɔha ɔha do asafohemfo ase, mekyerɛ Juda na Benjamin nyinara: na ɔkaan hɔn fi hɔn a woedzi mfe eduonu na ekyir do, na ohun dɛ wɔyɛ mbarimba a wɔasan mu eyi hɔn mpemahaasa a wotum ɔsa tu a, wobotum esuo peaa na kyɛm mu.", ""
"2CH.25.6", "Eso ɔdze dwetɛ  talent   ɔha bɔɔ Israel mu mbarimba akatakyi a wɔyɛ ndam mpemɔha paa.", ""
"2CH.25.7", "Na Nyame nyimpa bi baa ne nkyɛn, dɛ, Ɔhen, mma mma Israel dɔm no nnye wo nnkɔ; osiandɛ EWURADZE nndzi Israel ekyir, ɔnye dɛ, onndzi Efraimmba no nyinara ekyir.", ""
"2CH.25.8", "Na mbom sɛ ɔwoara bɔkɔ a, nna yɛ mbanyindze, na hyɛ dzen wɔ ɔko no mu: ɔno Nyankopɔn bɛma ahwe ase wɔ atamfo no enyim; osiandɛ Nyankopɔn wɔ tum a ɔdze bɔboa, na ɔdze bɛma obi ahwe ase.", ""
"2CH.25.9", "Na Amazia see Nyame nyimpa no dɛ, Na  talent   ɔha a medze mama Israel dɔm no yɛnyɛ no dɛn? Na Nyame nyimpa no buaa dɛ, EWURADZE yɛ otumfo dɛ ɔbɛma wo dza ɔdɔɔ so sen iyi.", ""
"2CH.25.10", "Nna Amazia yiyii hɔn, ɔnye dɛ, oyii dɔm a wofi Efraim baa ne nkyɛn no, dɛ wɔnsan nkɔ fie: dɛm ntsi hɔn ebufuw dzɛɛw kɛsenara wɔ Juda do, na wɔsanee kɔr fie wɔ ebufuhyew mu.", ""
"2CH.25.11", "Na Amazia nyaa akokodur, na ɔdze no nkorɔfo no sii mu kɔr Nkyen Bɔnsa no mu, na okokum Seirmba no mu nyimpa mpemdu.", ""
"2CH.25.12", "Na Judamba no faa hɔn mu mpemdu so enyikan kɔree, na wɔdze hɔn baa ɔbotan no etsifi, na wɔtotoow hɔn fi ɔbotan no n'etsifi hwehwee famu, ma hɔn nyinara hɔn mu tsetseew esinesin.", ""
"2CH.25.13", "Na dɔm no mu nyimpa no a Amazia maa wɔsanee, dɛ mma mma wɔnnye no nkɔ ɔsa no, kotui hyɛɛ Juda nkurow do, dze fi Samaria araa kodur Bɛt-horon, na wokunkum hɔn mu nyimpa mpensa na wɔfaa asadze piigyan.", ""
"2CH.25.14", "Afei ɔbaa dɛ, n'ekyir no a Amazia fi Edomfo nkumii no bae no, nna ɔdze Seirmba enyame bae, na ɔdze hɔn besisii hɔ dɛ wɔnyɛ n'enyame, na ɔbɔɔ no mu adze wɔ hɔn enyim, na ɔhyeew eduhuam maa hɔn.", ""
"2CH.25.15", "Dɛm ntsi EWURADZE n'ebufuw dzɛwee wɔ Amazia do, na ɔsomaa nkɔnhyɛnyi ma ɔbaa ne nkyɛn a ɔbɛsee no dɛ, Ɔyɛ dɛn ntsi na ahwehwɛ ɔman bi enyame a woenntum ennyi hɔnankasa hɔn man emmfi wo nsamu no ekyir kwan yi?", ""
"2CH.25.16", "Na ɔbaa dɛ, aber a ɔnye no rekasa no nna ɔhen no see no dɛ, Ana yɛahyɛ wo ɔhen n'apamfo bi a? Gyaa; ɔyɛ dɛn ntsi na woboku wo? Nna nkɔnhyɛnyi no gyae, na ɔsee dɛ, Muhu dɛ Nyankopɔn esua dɛ ɔbɛsɛɛ wo, osiandɛ ɔwo ayɛ adze a ɔtse dɛm, na enntsie m'apam so.", ""
"2CH.25.17", "Nna Judahen Amazia gyee apam, na ɔsomae ma wɔkɔr Israelhen Joas, Jehoahaz ne ba no, Jehu ne ba no nkyɛn dɛ, Bra, ma yendzi enyimhu nkorkor.", ""
"2CH.25.18", "Na Israelhen Joas somae ma wɔkɔr Judahen Amazia nkyɛn, dɛ, Kɔkrɔnsoɛ a ɔwɔ Lebanon do no somae ma wɔkɔr nkyindur a ɔwɔ Lebanon do no nkyɛn, dɛ, Fa wo babaa ma me babanyin ayewar: na abowa bɔyafo bi a ɔwɔ Lebanon do botwaa mu, na otsiatsiaa kɔkrɔnsoɛ no do.", ""
"2CH.25.19", "Ɔwo ese dɛ, Hwɛ, ɔwoara eku Edom; na w'akoma ama wo do dɛ irutwa mpoa: afei tsena fie; ɔyɛ dɛn ntsi na edze woho rebɛgyegye mu ama wo mbusu, ma aahwe ase yi, mekyerɛ ɔwo, na Juda ka wo ho?", ""
"2CH.25.20", "Na Amazia enntsie; osiandɛ ofi Nyankopɔn hɔ, ama oeeyi hɔn ahyɛ hɔn atamfo nsa, osiandɛ, wɔahwehwɛ Edom enyame no n'ekyir kwan.", ""
"2CH.25.21", "Nna Israelhen Joas sii mu kɔree; na ɔno na Judahen Amazia wodzii enyimhu wɔ Bɛt-semes a ɔyɛ Juda dze no.", ""
"2CH.25.22", "Na wɔbɔɔ Juda gui wɔ Israel enyim; na woguanguanee, nyimpa biara kɔr n'asesee mu.", ""
"2CH.25.23", "Na Israelhen Joas kyeer Judahen Amazia, Jehoahaz ba Joas ba no, wɔ Bɛt-semes, na ɔdze no baa Jerusalɛm, na obobubuu Jerusalɛm fasu no fi Efraim kuropon ho dze kodur kutuwdo kuropon no ho, basafa ahaebien.", ""
"2CH.25.24", "Na ɔfaa sika na dwetɛ nyinara, na ndzɛmbandzɛmba nyina a wohun no wɔ Nyankopɔn ne fie wɔ Obed-edom nkyɛn no nyinara, na ɔhen no ne fie akoradze no, na no dɔm no so bi, na ɔsanee kɔr Samaria.", ""
"2CH.25.25", "Na Judahen Amazia, Joas ba no dzii mfe duenum wɔ Israelhen Joas, Jehoahaz ne ba no, no wu ekyir.", ""
"2CH.25.26", "Afei Amazia no ho nsɛm nkaa no, kan dze na ekyir dze no, ana wɔnnkyerɛɛw no wɔ Juda na Israel ahemfo nwoma no mu?", ""
"2CH.25.27", "Afei ofitsi mber a Amazia sanee fii EWURADZE ekyir dzi no, nna wɔpaam ne tsir do wɔ Jerusalɛm; na oguanee kɔr Lakis: na wɔsomae ma wotsiiw no kɔr Lakis, na wokokum no wɔ hɔ.", ""
"2CH.25.28", "Na wɔdze no too mpɔnkɔ do bae, na wosiee no kaa n'egyanom ho wɔ Juda kurow no mu.", ""
