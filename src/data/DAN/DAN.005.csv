"DAN.5.1", "Ɔhen Belsazar too n’ebirɛmpɔn apem pon kɛse, na ɔnoom nsa wɔ hɔn enyim.", ""
"DAN.5.2", "Ber a nsa no baa n’enyi do no, ɔhyɛɛ dɛ wɔmfa sika na dwetɛ nkɔɔpow a n’egya Nebukadenezar kɛfaa no asɔrdan a ɔwɔ Jerusalɛm mu no mbra; ma ɔhen no na n’ebirɛmpɔn, ne yernom na no nwewefo nnom mu.", ""
"DAN.5.3", "Nna wɔdze sika nkɔɔpow a wɔkɛfaa no Nyankopɔn fie asɔrdan a ɔwɔ Jerusalɛm mu no bae; na ɔhen no na n’ebirɛmpɔn, ne yernom na no nwewefo no noom mu.", ""
"DAN.5.4", "Wɔnoom nsa, na wɔkamfoo sika, na dwetɛ, boran, dadze, ndua, na abo abosom no.", ""
"DAN.5.5", "Dɔn no ara mu na nyimpa nsatseaba puei bae bɛkyerɛɛw ahemfie fasu no ne ban ho wɔ kandzeadua no ne tsentsendo: na ɔhen hun nsa a ɔkyerɛwee no ne fa bi.", ""
"DAN.5.6", "Nna ɔhen no n’enyim danee, na n’adwen haaw no; na n’asen mu akwaa sansanee, na no nkotodwe sesɛɛ ho biribiriw.", ""
"DAN.5.7", "Ɔhen tseaa mu dzendzen dɛ wɔmfa nkaberkyerfo, Kaldeafo, na sebramufo mbra. Ɔhen no kaa kyerɛɛ Babilɔn enyansafo no dɛ, Obiara a ɔbɛkenkan kyerɛw yi, na wɔakyerɛ me n’ase no, wobofura no ɔberdum, na oenya sika ntweaban egu no kɔn mu, na ɔayɛ ahenman yi mu tumdzifo a otsia ebiasa.", ""
"DAN.5.8", "Nna ɔhen no n’enyansafo no nyina bae: na woenntum annkenkan kyerɛw no, eso wɔamma ɔhen no ennhu nkyerɛase no.", ""
"DAN.5.9", "Nna ɔhen Belsazar no ho guaan no kɛse, na n’enyim danee, na n’ebirɛmpɔn no hɔn enyi bɔe.", ""
"DAN.5.10", "Na osian ɔhen na n’ebirɛmpɔn hɔn kasaa no ntsi, ɔhembaa no baa aponto dan no mu: ɔhembaa no kasae see dɛ, Ɔhen, nya nkwa daa; mma w’adwen nnhaw wo, eso mma w’enyim nndan:", ""
"DAN.5.11", "banyin bi wɔ w’ahenman mu a abosom krɔnkrɔn sunsum wɔ no mu, na wohun no mu kan, na nyimdzee, na nyansa a ɔtse dɛ abosom nyansaa wɔ w’egya nda no mu: na w’egya Nebukadenezar, mekyerɛ w’egya ɔhen noara, dze no sii nkongyaayifo, nkaberkyerfo, Kaldeafo na sebramufo do panyin;", ""
"DAN.5.12", "osiandɛ wohun sunsum a ɔkyɛn, na nyimdzee, na ntseasee, adaaso asekyerɛ, na nsɛm a no mu yɛ sum mu kyerɛ, na anyanyan pɔw mu san, wɔ Daniel kor yi ara a ɔhen too no Bɛltesasar no mu. Afei ma wɔnkɛfrɛ Daniel, na ɔbɛkyerɛ ase.", ""
"DAN.5.13", "Nna wɔdze Daniel baa ɔhen no enyim. Ɔhen no bisaa Daniel dɛ, Ana ɔwo nye Daniel a ifi Juda ndɔmmummba a m’egya dze hɔn fi Juda bae no mu no?", ""
"DAN.5.14", "Matse wo nka dɛ abosom no sunsum wɔ wo mu, na dɛ woehu kan na ntseasee na nyansa kyɛnee wɔ wo mu.", ""
"DAN.5.15", "Na afei wɔdze enyansafo, nkaberkyerfo, aba m’enyim dɛ wɔmbɛkenkan kyerɛw no na wɔmma munhu ne nkyerɛase: na woenntum asɛm no n’ase kyerɛ.", ""
"DAN.5.16", "Na matse wo nka, dɛ itum asɛm ase kyerɛ, na esan anyanyan pɔw: afei sɛ itum kenkan kyerɛw no, na ema muhu ne nkyerɛase a, wobofura wo ɔberdum, na enya sika ntweaban egu wo kɔn mu, na ayɛ ahenman no tumdzifo a otsia ebiasa.", ""
"DAN.5.17", "Nna Daniel buae see ɔhen no dɛ, W’akyɛdze nko woara wo hɔ, na fa w’akatua ma obi; naaso mebɛkenkan kyerɛw no akyerɛ wo, na mama ehu ne nkyerɛase.", ""
"DAN.5.18", "Ɔwo ɔhen, Ɔsorsor Nyankopɔn dze ahendzi no, na akɛseyɛ, na enyimnyam, na tumdzi, maa w’egya Nebukadenezar:", ""
"DAN.5.19", "na osian tum a ɔdze maa no ntsi, aman, amanaman, na kasa horow nyina ho popoe na wosuroi wɔ n’enyim: nyia ɔpɛ na okum no, na nyia ɔpɛ na ɔmaa ɔtsenaa ase; na nyia ɔpɛ na ɔmaa no do, na nyia ɔpɛ na ɔbrɛɛ no adze.", ""
"DAN.5.20", "Na n’akoma maa noho do, na no sunsum sorowee ma ɔyɛɛ nkontompɔdze no, wotuu no fii n’ahengua no do, na wɔgyee n’enyimnyam fii ne nsamu:", ""
"DAN.5.21", "na wɔpaam no fii adasamba mu; na wɔyɛɛ n’adwen dɛ mbowa dze, na ɔnye sar do nsoasopɔnkɔ kɛtsenae; wɔmaa ɔwee efuw dɛ anantwi, na ɔsor bɔsu fɔɔw no honam: kodur dɛ ohun dɛ Ɔsorsor Nyankopɔn no dzi tum wɔ nyimpa ahendzi mu, na dɛ ɔnoara na ɔdze obiara a ɔpɛ si do.", ""
"DAN.5.22", "Na ɔwo ne ba, Belsazar, inyim iyi nyinara dze, naaso ammbrɛ w’akoma adze;", ""
"DAN.5.23", "na mbom ama woho do etsia ɔsor Wura; na wɔdze ne fie nkɔɔpow aba w’enyim na ɔwo na w’ebirɛmpɔn, wo yernom na wo nwewefo, anonom mu nsa; na ɔwo akamfo dwetɛ, na sika, boran, dadze, dua, na ɔbo abosom a wonnhu adze, eso wɔnntse asɛm, na wonnyim no: na Nyankopɔn a w’ahom wɔ ne nsamu, na w’akwan nyina yɛ nedze no dze, annhyɛ no enyimnyam:", ""
"DAN.5.24", "ɔno ntsi na wɔsomaa nsakum no fi n’enyim bae, na kyerɛw yi wokrukyei.", ""
"DAN.5.25", "Na kyerɛw a wokrukyei no nye: MENE, MENE, TEKEL, UPHARSIN.", ""
"DAN.5.26", "Asɛm no ne nkyerɛase nye yi: MENE; Nyankopɔn akan w’ahendzi, na ɔdze aba ewiei.", ""
"DAN.5.27", "TEKEL; woeker wo wɔ nsɛn mu, na woehu wo dɛ etɔ sin.", ""
"DAN.5.28", "PERES (UPHARSIN); wɔakyɛ w’ahendzi mu na wɔdze ama Mediafo na Persiafo.", ""
"DAN.5.29", "Nna Belsazar hyɛe ma wofuraa Daniel ɔberdum, na wɔdze sika ntweaban guu no kɔn mu, na wɔbɔɔ no ho dawur dɛ ɔbɛyɛ ahendzi no mu tumdzifo a otsia ebiasa.", ""
"DAN.5.30", "Anadwe no ara na wokum Kaldeahen Belsazar.", ""
"DAN.5.31", "Na Medianyi Darius ne nsa kaa ahendzi no, nna oedzi mfe eduosia ebien.", ""
