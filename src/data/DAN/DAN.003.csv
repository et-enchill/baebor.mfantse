"DAN.3.1", "Ɔhen Nebukadenezar yɛɛ sika honyi a ne tsentsen yɛ basafa duenum, na ne tɛtɛr basafa kor na fa: na ɔdze sii Dura tɛtɛr mu, wɔ Babilɔn asaase do.", ""
"DAN.3.2", "Nna ɔhen Nebukadenezar somae ma wokehyiahyiaa amansin ahemfo, abakomafo, ambradofo, atsɛmbufo, afotosamfo, apamfo, mbrakyerɛfo, na asaase no do etumfo nyinara dɛ wɔmbra honyi a ɔno ɔhen Nebukadenezar dze esi hɔ no no mpuei ase.", ""
"DAN.3.3", "Nna amansin ahemfo, na abakomafo, na ambradofo, atsɛmbufo, afotosamfo, apamfo, mbrakyerɛfo, na asaase no do etumfo no nyinara boaa ano behyiaa dɛ worubopue honyi a ɔhen Nebukadenezar dze esi hɔ no; na wobegyinaa honyi a Nebukadenezar dze esi hɔ no enyim.", ""
"DAN.3.4", "Nna ɔsɛn no tseatseaa mu kɛse dɛ, Amanaman, na kasa horow, hom na wɔahyɛ hom,", ""
"DAN.3.5", "dɛ, aber biara a hom bɛtse abɛn, dodogya, nsankutsen, sambuka, bɛntasanku, na bɔtɔwasanku, na nsanku horow nyina ne ndze no, hom nhwe ase nkotow nsɔr sika honyi a ɔhen Nebukadenezar dze esi hɔ no:", ""
"DAN.3.6", "na obiara a ɔannhwe ase annkotow annsɔr no, amonmu no ara wɔbɔtow no akyen fononoo gya framfram no mu.", ""
"DAN.3.7", "Dɛm ntsi aber a aman no nyinara tsee abɛn, dodogya, nsankutsen, sambuka, bɛntasanku, na nsanku horow nyina ne ndze no, nna amanaman, na kasa horow no nyinara hwehwee ase kotowee sɔɔr sika honyi a ɔhen Nebukadenezar dze esi hɔ no.", ""
"DAN.3.8", "Dɛm ntsi aber no ara mu no, Kaldeafo binom kɔree kɔtoatoaa Jewfo no ano.", ""
"DAN.3.9", "Wɔkɛsee ɔhen Nebukadenezar dɛ, Ɔhen, nya nkwa daa.", ""
"DAN.3.10", "Ɔhen, ɔwoara na ahyɛ mbra dɛ nyimpa biara a ɔbɛtse abɛn, dodogya, nsankutsen, sambuka, bɛntasanku, bɔtɔwasanku, na nsanku horow nyinara ne ndze no, ɔnhwe ase nkotow nsɔr sika honyi no:", ""
"DAN.3.11", "na obiara a ɔannhwe famu annkotow annsɔr no, wɔntow no nkyen fononoo gya framfram no mu.", ""
"DAN.3.12", "Jewfo bi wɔ hɔ a ayɛ hɔn Babilɔn asaase mu nsɛm do ahwɛfo, Sadrak, Mesak, na Abednego; ɔhen, mbarimba yinom, woemmbu wo bi: wɔnnsom w’abosom, eso wɔnnkotow nnsɔr sika honyi a edze esi hɔ no.", ""
"DAN.3.13", "Nna Nebukadenezar kaa no ebufuw na ebufuhyew mu dɛ wɔmfa Sadrak, Mesak, na Abednego mbra. Nna wɔdze dɛm mbanyin yi begyinaa ɔhen no enyim.", ""
"DAN.3.14", "Nebukadenezar buae see hɔn dɛ, Ao Sadrak, Mesak, na Abednego, aso hom boapa ara na hom nnsom mo bosom, eso hom nnkotow nnsɔr sika ohonyi a medze esi hɔ no?", ""
"DAN.3.15", "Afei dze sɛ hom esiesie hom ho dɛ aber a hom bɛtse abɛn, dodogya, nsankutsen, sambuka, bɛntasanku, na bɔtɔwasanku, na nsanku horow nyina ne ndze no, hom bɔhwe ase akotow asɔr ohonyi a mayɛ no a, oye: na sɛ hom annkotow annsɔr no a, dɔnhwer no mu ara wɔbɔtow hom egu fononoo gya framfram no mu; na bosom kor a ɔbɛgye hom efi me nsamu no nye woana?", ""
"DAN.3.16", "Sadrak, Mesak, na Abednego buae see ɔhen no dɛ, Ao Nebukadenezar, onnhia hɛn dɛ yebobua wo asɛm yi mu bi.", ""
"DAN.3.17", "Sɛ ɔba no dɛm a, hɛn Nyankopɔn a yɛsom no no obotum dɛ ɔgye hɛn fi fononoo gya framfram no mu; na ɔno na ɔbɛgye hɛn efi ɔwo, ɔhen, wo nsamu.", ""
"DAN.3.18", "Na sɛ annyɛ dɛm mpo a, ɔhen, hu dɛ yɛronnsom w’abosom, eso yɛronnkotow nnsɔr ohonyi a edze esi hɔ no da.", ""
"DAN.3.19", "Nna ebufuhyew hyɛɛ Nebukadenezar ma, na n’enyim sakyeree tsiaa Sadrak, Mesak, na Abednego: dɛm ntsi ɔkasae, na ɔhyɛɛ dɛ wɔmma fononoo no ndɔ mpɛn ara esuon nkyɛn mbrɛ ɔtɔ dɛ wɔma ɔdɔ.", ""
"DAN.3.20", "Na ɔhyɛɛ mbanyin akatakyi bi a wɔwɔ no dɔm no mu no dɛ wɔnkyekyer Sadrak, Mesak, na Abednego, na wɔnkɔtow hɔn ngu fononoo gya framfram no mu.", ""
"DAN.3.21", "Nna wɔkyekyeer hɔn wɔ hɔn ntwontwo (togaase), hɔn sorntar na hɔn egugudo, na hɔn ntar nkaa no mu, na wɔtoow hɔn guu fononoo gya framfram no mu.", ""
"DAN.3.22", "Na ɔnam dɛ wɔnam ɔhen no ne mbrasɛm dzendzen no do ama fononoo no adɔ huruhuru mbordo ntsi, ogyaframee no kum mbanyin a wɔdze Sadrak, Mesak, na Abednego kɔree no.", ""
"DAN.3.23", "Na mberantsɛ baasa yi, Sadrak, Mesak, na Abednego a wɔakyekyer hɔn no kɔhwee fononoo gya framfram no mu.", ""
"DAN.3.24", "Na ɔhen Nebukadenezar no ho boow no, na ɔsoɛɛr ntsɛmara: obisaa n’apamfo no dɛ, Ana nnyɛ mbanyin baasa a wɔakyekyer hɔn na yɛtoow hɔn guu ogya no mu? Wobuaa ɔhen no dɛ, Nyew, Ɔhen, ɔnoara nye no.", ""
"DAN.3.25", "Obuaa hɔn dɛ, Hwɛ, muhu mbanyin baanan a wɔasan hɔn nenam ogya no mu, na hwee nnyɛɛ hɔn; na nyia otsia anan no no hwɛbea tse dɛ abosomba bi.", ""
"DAN.3.26", "Nna Nebukadenezar twee bɛɛn fononoo gya framfram no ano: na ɔkasaa dɛ, Sadrak, Mesak, na Abednego, hom, ɔsorsor Nyankopɔn no nkowaa, hom mpue mbra ha. Nna Sadrak, Mesak, na Abednego fii ogya no mu puei.", ""
"DAN.3.27", "Nna amansin ahemfo, abakomafo, na ambradofo, na ɔhen no n’apamfo a wobehyiae no, hun mbanyin yi dɛ ogya no ennya hɔn nyimpadua do tum, eso hɔn tsinhwi ennhum, hɔn ntwontwo (togaase) annsakyer, na eso ogya hua ammfa hɔn do.", ""
"DAN.3.28", "Nebukadenezar see dɛ, Nhyira nka Sadrak, Mesak, na Abednego hɔn Nyankopɔn a ɔasoma no bɔfoe ma ɔabɛgye no nkowaa a wɔdze hɔn werɛ tweer no, na ɔasakyer ɔhen n’asɛm no, na oegyaa hɔn nyimpadua mu ama, amma wɔaannsom ɔbosom biara anaa wɔaannkotow annsɔr no, gyedɛ hɔnankasa hɔn Nyankopɔn.", ""
"DAN.3.29", "Dɛm ntsi mehyɛ mbra, dɛ ɔman, amanaman, na kasa horow biara a ɔbɛka asɛmbɔn bi etsia Sadrak, Mesak, na Abednego hɔn Nyankopɔn no, wobotwitwa hɔn mu esinesin, na wɔayɛ hɔn efi dɛ sumina: osiandɛ tum biara nnyi hɔ a otum gye nkwa dɛ iyi.", ""
"DAN.3.30", "Nna ɔhen no maa Sadrak, Mesak, na Abednego hɔn dzibew krɔnee wɔ Babilɔn asaase do.", ""
