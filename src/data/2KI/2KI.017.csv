"2KI.17.1", "Judahen Ahaz n'afe a otsia duebien no mu na Ela ne ba Hosea hyɛɛ ase dzii Israel do hen wɔ Samaria, na odzii hen mfe akron.", ""
"2KI.17.2", "Na ɔyɛɛ dza omuo wɔ EWURADZE enyi do, naaso nna ɔnntse dɛ Israel ahemfo a wodzii n'enyim kan no.", ""
"2KI.17.3", "Ɔno na Asiriahen Salmanesar fowee baa no do; na Hosea bɛyɛɛ n'akowaa, na ɔdze ayɛyɛdze brɛɛ no.", ""
"2KI.17.4", "Na Asiriahen no hun tsirdo apam wɔ Hosea mu; osiandɛ ɔasoma abɔfo ma wɔakɔ Egypthen So nkyɛn, na ɔammfa ayɛyɛdze annkɛma Asiriahen no, dɛ mbrɛ nkyɛ ɔyɛ no afrenhyia afrenhyia no: dɛm ntsi Asiriahen kyeer no, na ɔkyekyeer no kɔtoo efiadze.", ""
"2KI.17.5", "Nna Asiriahen no fowee bae bɛfaa asaase no nyinara do, na osii mu kɔr Samaria, na okotuaa no mfe ebiasa.", ""
"2KI.17.6", "Hosea n'afe a otsia akron no mu, na Asiriahen no faa Samaria, na ɔdze Israelmba no kɔr Asiria, na ɔdze hɔn koguu Hala, na Habor, Gozan esutsen ho, na Mediafo nkurow mu.", ""
"2KI.17.7", "Na ɔbaa dɛm, osiandɛ Israelmba ayɛ bɔn etsia EWURADZE hɔn Nyankopɔn a oyii hɔn fii Egypt asaase do, wɔ Egypthen Farao ne nsaadze bae no, na woekosuro enyame fofor,", ""
"2KI.17.8", "na wɔanantsew amanaman a EWURADZE tuu hɔn fii Israelmba enyim no hɔn ahyɛdze do, na Israel ahemfo dza wɔyɛe no mu.", ""
"2KI.17.9", "Na Israelmba no nam no nsumaa mu yɛɛ ndzɛmba a ɔnntsen tsiaa EWURADZE hɔn Nyankopɔn, na wosisii mbea sorɔnsorɔm wɔ hɔn nkurow nyinara mu maa hɔnho, ofi aweɔmfo abantsentsen do kodu kurow a wɔagye ho ban do.", ""
"2KI.17.10", "Na wosisii edum na Aserim wɔ koko tsentsen biara do, na dua momon biara ase;", ""
"2KI.17.11", "na hɔ na wɔhyeew eduhuam wɔ mbea sorɔnsorɔm no nyinara do dɛ mbrɛ amanaman a EWURADZE tutuu hɔn fii hɔn enyim no yɛe; na wɔyɛɛ ndzɛmba fun dze yii EWURADZE ebufuw:", ""
"2KI.17.12", "na wɔsoom abosom a EWURADZE aka hɔn ho asɛm dɛ, Mma hom nnyɛ dɛm adze yi no.", ""
"2KI.17.13", "Naaso EWURADZE nam nkɔnhyɛfo nyinara, na adzehufo nyinara abaw do bɔɔ Israel na Juda kɔkɔ, dɛ, Hom nsan mfi hom akwan bɔn ho, na wondzi me mbransɛm na m'ahyɛdze do, dɛ mbra a mehyɛɛ hom egyanom no nyinara a menam mo nkowaa nkɔnhyɛfo no abaw do mosomae ma wɔdze brɛɛ hom no tse.", ""
"2KI.17.14", "Naaso wɔammpɛ dɛ wotsie, mbom wɔyɛɛ asoɔdzen mbordo, dɛ mbrɛ hɔn egyanom a wɔanngye EWURADZE hɔn Nyankopɔn enndzi no yɛe.", ""
"2KI.17.15", "Na wɔpoow n'ahyɛdze, na n'ahyɛmu a ɔnye hɔn egyanom dzii no, na ne kɔkɔ a ɔbɔɔ hɔn no; na wokedzii egyangyandze ekyir yɛɛ gyan, na wokedzii amanaman a wɔabɔ hɔn ho aprɔw no a EWURADZE ahyɛ hɔn wɔ hɔn ho dɛ mma wɔnnyɛ dɛ hɔn no ekyir.", ""
"2KI.17.16", "Na wɔpoow EWURADZE hɔn Nyankopɔn ne mbrasɛm nyinara, na wɔyɛɛ ehonyi a woegu, mekyerɛ anantwimba ebien, na wɔyɛɛ Asera, na wɔsɔɔr wimu ndzɛmba nyinara, na wɔsoom Baal.", ""
"2KI.17.17", "Na wɔhyeew hɔn mbabanyin na hɔn mbabaa bɔɔ afɔr, na wɔdze adzehwehwɛ na nkaberkyer dzii dwuma, na wɔtɔɔn hɔnho dɛ wɔbɛyɛ dza omuo wɔ EWURADZE enyi do, dze eyi no ebufuw.", ""
"2KI.17.18", "Dɛm ntsi EWURADZE no bo fuuw Israel dodoodow, na oyii hɔn fii n'enyi do: obiara annka gyedɛ Juda ebusuakuw nko.", ""
"2KI.17.19", "Na Juda so mpo enndzi EWURADZE hɔn Nyankopɔn ne mbrasɛm do, na wɔnantseew Israel ahyɛdze a wɔyɛe no mu.", ""
"2KI.17.20", "Na EWURADZE poow Israel asefo nyinara, na ohiahiaa hɔn ho, na oyii hɔn hyɛɛ asɛɛfo nsa, kodur dɛ ɔtoow hɔn fii n'enyi do gui.", ""
"2KI.17.21", "Na ɔtseew Israel fii David fi ho; na wɔhyɛɛ Nebat ne ba Jeroboam hen: na Jeroboam twee Israel fii EWURADZE n'ekyir dzi, na ɔmaa wɔyɛɛ bɔn kɛse.", ""
"2KI.17.22", "Na Israelmba nantseew Jeroboam no bɔn a ɔyɛe nyinara mu; na woemmfi ho;", ""
"2KI.17.23", "kodur dɛ EWURADZE yii Israel fii n'enyi do, dɛ mbrɛ ɔnam no nkowaa nkɔnhyɛfo no nyinara abaw do kae no. Nna wɔfaa Israel fii hɔnankasa hɔn asaase do kɔr Asiria, dze bodu ndɛ da yi.", ""
"2KI.17.24", "Na Asiriahen no kɛfaa nyimpa fii Babilɔn, na Kutha, na Ava, na Hamat na Sefarvaim bae, na ɔdze hɔn boguu Samaria nkurow mu hyɛɛ Israelmba no ananmu: na wɔfaa Samaria, na wɔtsenatsenaa no nkurow no mu.", ""
"2KI.17.25", "Na ɔbaa dɛ hɔn hɔ ntsenae n'ahyɛse no mu no, woennsuro EWURADZE: dɛm ntsi EWURADZE somaa ngyata wɔ hɔn mu a wokunkum hɔn mu binom.", ""
"2KI.17.26", "Dɛm ntsi wɔkaa kyerɛɛ Asiriahen no, dɛ, Amanaman a eyiyi na edze hɔn ebogu Samaria nkurow mu yi, wonnyim asaase no do Nyankopɔn n'amambra: dɛm ntsi ɔasoma ngyata wɔ hɔn mu, na, hwɛ, worukuku hɔn, osiandɛ wonnyim asaase no do Nyankopɔn n'amambra.", ""
"2KI.17.27", "Nna Asiriahen no hyɛɛ dɛ, Hom mfa asɔfo a hom dze hɔn fi hɔ bae no mu baako nkɔ hɔ; na hom mma wɔnkɔ nkɛtsena hɔ, na ɔnkyerɛkyerɛ hɔn asaase no do Nyankopɔn n'amambra.", ""
"2KI.17.28", "Nna asɔfo no a wɔdze hɔn fi Samaria bae no mu baako bae bɛtsenaa Bɛtɛl, na ɔkyerɛkyerɛɛ hɔn mbrɛ wonsi na wɔnsɔr EWURADZE.", ""
"2KI.17.29", "Naaso ɔman biara yeyɛɛ hɔnankasa hɔn enyame, na wɔdze hɔn sisii mbea sorɔnsorɔm do adan a Samariafo yeyɛe no mu, ɔman biara wɔ hɔn nkurow a wɔtse mu no mu.", ""
"2KI.17.30", "Na Babilɔnfo no yɛɛ Sukɔt-benot, na Kutfo no yɛɛ Nergal, na Hamatfo no yɛɛ Ashima,", ""
"2KI.17.31", "na Avafo no yɛɛ Nibhaz na Tartak, na Sefarvaimfo hyehyeew hɔn mba wɔ gya mu dze maa Adrammelek na Anammelek, Sefarvaim enyame no.", ""
"2KI.17.32", "Nna wɔsɔɔr EWURADZE, na wɔdze hɔn ara hɔn mu bi hyehyɛɛ mbea sorɔnsorɔm do asɔfo a wɔbɔɔ afɔr maa hɔn wɔ mbea sorɔnsorɔm no do adan no mu maa hɔnho.", ""
"2KI.17.33", "Wɔsɔɔr EWURADZE, naaso wɔsoom hɔnankasa hɔn enyame, dɛ mbrɛ amanaman a wɔfaa hɔn fii hɔn mu bae no hɔn amambra tse.", ""
"2KI.17.34", "Ɔdze bodu ndɛ da yi ara wɔyɛ nkan no ndzeyɛɛ no: wɔnnsuro EWURADZE, nkyii so wɔnnyɛ dɛ mbrɛ ahyɛdze, anaa mbra no anaa mbrasɛm a EWURADZE hyɛɛ Jakob a ɔtoo no dzin Israel no ne mba no tse no;", ""
"2KI.17.35", "hɔn na EWURADZE nye hɔn dzii ahyɛmu, na ɔbraa hɔn, dɛ, Mma hom nnsuro enyame fofor, nkyii so hom mmbɔ hom mu adze mma hɔn, na wɔnnsom hɔn, na wɔmmbɔ afɔr mma hɔn:", ""
"2KI.17.36", "mbom EWURADZE a ɔdze tum kɛse na abasa a wɔatserɛw mu yii hom fii Egypt asaase do bae no, ɔno na hom nsuro no, na ɔno na hom mbɔ hom mu adze mma no, na ɔno na hom mbɔ no afɔr:", ""
"2KI.17.37", "na ahyɛdze na mbra na mbrasɛm a ɔkyerɛwee maa hom no, hom ndwen do nyɛ no daapem; na mma hom nnsɔr enyame fofor:", ""
"2KI.17.38", "na ahyɛmu a menye hom edzi no mma hom werɛ mmfir; nkyii so mma hom nnsuro enyame fofor:", ""
"2KI.17.39", "mbom hom EWURADZE Nyankopɔn na hom nsuro no; na ɔno na obeyi hom efi hom atamfo nyinara nsamu.", ""
"2KI.17.40", "Naaso woenntsie, na mbom wɔyɛɛ dɛ mbrɛ nkan no hɔn amambra tse no ara.", ""
"2KI.17.41", "Nna amanaman yi sɔɔr EWURADZE, naaso wɔsoom hɔn ehonyi a woesian no; hɔn mba so, na hɔn mba so mba, dɛ mbrɛ hɔn egyanom yɛe no, dɛmara so na wɔayɛ dze ebodu ndɛ da yi.", ""
