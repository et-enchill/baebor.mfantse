"2KI.19.1", "Na ɔbaa dɛ, aber a ɔhen Hezekia tsee no, nna ɔtsetseew ne ntar mu, na ɔdze eyitam kataa no do, na osii mu kɔr EWURADZE ne fie.", ""
"2KI.19.2", "Na ɔsomaa Eliakim a ɔhwɛ fidua no do no, na ɔkyerɛwfo Sebna, na asɔfo no mu mpanyin no, a nna wɔdze eyitam akatakata hɔn do no, ma wɔkɔr Amoz ne ba nkɔnhyɛnyi Isaia nkyɛn.", ""
"2KI.19.3", "Na wɔsee no dɛ, Mbrɛ Hezekia se nye yi, Ndɛ da yi ɔyɛ ɔfona, na nkaenyim, na ebufuw da: osiandɛ mbaa edu akoe mu, na ahoɔdzen nnyi hɔ a wɔdze bɔwo.", ""
"2KI.19.4", "Annyɛ a w’EWURADZE Nyankopɔn bɛtse Rabsake a no wura Asiriahen no asoma no dɛ ɔmbɔsopa tseasefo Nyankopɔn no, ne nsɛm no nyinara, na ɔaka n’enyim wɔ nsɛm a w’EWURADZE Nyankopɔn atse no ntsi: dɛm ntsi ma wo mpaabɔ do ma nkaa a wɔaka no.", ""
"2KI.19.5", "Nna ɔhen Hezekia no nkowaa no baa Isaia nkyɛn.", ""
"2KI.19.6", "Na Isaia see hɔn dɛ, Mbrɛ hom nka nkyerɛ hom wura nye yi, Mbrɛ EWURADZE se nye yi, Mma nnsuro asɛm a atse no a Asiriahen no nkowaa dze abɛyeyaw me no.", ""
"2KI.19.7", "Hwɛ, medze sunsum bi mebɛhyɛ no mu, na ɔbɛtse atsesɛm bi, na ɔasan akɔ nankasa n’asaase do; na mebɛma ɔatɔ wɔ afona ano wɔ nankasa n’asaase do.", ""
"2KI.19.8", "Nna Rabsake sanee, na okohun dɛ Asiriahen reyɛ Libna do sa: osiandɛ ɔatse dɛ oetu efi Lakis.", ""
"2KI.19.9", "Na aber a ɔtsee dɛ wɔreka no wɔ Etiopiahen Tirhaka ho dɛ, Hwɛ, oefir edzi dɛ ɔnye wo robɔko no: ɔsomaa abɔfo bio ma wɔkɔr Hezekia nkyɛn, dɛ,", ""
"2KI.19.10", "Mbrɛ hom nkɛka nkyerɛ Judahen Hezekia nye yi, dɛ, Mma mma wo Nyankopɔn a edze wo werɛ etwer no no nndaadaa wo, dɛ, Wɔremmfa Jerusalɛm nnhyɛ Asiriahen nsa.", ""
"2KI.19.11", "Hwɛ, ɔwoara atse dza Asiria ahemfo dze ayɛ asaase nyinara, dɛ wɔasɛɛ hɔn pasapasa: na ɔwo na wɔbɛgye wo anaa?", ""
"2KI.19.12", "Ana amanaman a m’egyanom asɛɛ hɔn, mekyerɛ, Gozan, Haran, Rezef, na Eden mba a wɔwɔ Telasar no, hɔn enyame no gyee hɔn anaa?", ""
"2KI.19.13", "Henfa na Hamathen, Arpadhen, na Sefarvaim kurow, na Hena, na Ivahen no wɔ?", ""
"2KI.19.14", "Na Hezekia gyee nwoma no wɔ abɔfo no nsamu, na ɔkenkanee: na Hezekia sii mu kɔr EWURADZE fie, na ɔkɛtsɛɛw mu wɔ EWURADZE enyim.", ""
"2KI.19.15", "Na Hezekia bɔɔ mpaa wɔ EWURADZE enyim, see dɛ, EWURADZE, Israel Nyankopɔn a etse do, ɔwo nkotoo ara nye asaase do ahendzi nyinara do Nyankopɔn; ɔwo na ayɛ ɔsor na asaase.", ""
"2KI.19.16", "EWURADZE e, brɛ w’aso adze, na tsie; EWURADZE e, bue w’enyiwa, na hwɛ; na tsie Senakerib ne nsɛm a ɔdze asoma dɛ wɔmfa mbɔsopa tseasefo Nyankopɔn no.", ""
"2KI.19.17", "Nokwar nye yi, Ao, EWURADZE, Asiria ahemfo asɛɛ amanaman na hɔn asaase,", ""
"2KI.19.18", "na wɔatotow hɔn enyame egu ogya mu: osiandɛ wɔnnyɛ enyame, na nyimpa nsaano edwuma a, dua na abo; dɛm ntsi na wɔasɛɛ hɔn.", ""
"2KI.19.19", "Dɛm ntsi afei, hɛn EWURADZE Nyankopɔn e, mototɔ meserɛ wo, gye hɛn fi ne nsamu, ma asaase do ahenman nyinara nhu dɛ ɔwo nye EWURADZE Nyankopɔn, mekyerɛ ɔwoara nkotoo.", ""
"2KI.19.20", "Nna Amoz ne ba Isaia somae ma wɔkɔr Hezekia nkyɛn dɛ, Mbrɛ EWURADZE, Israel Nyankopɔn se nye yi, Susuampa dɛ abɔ me mpaa wɔ Asiriahen Senakerib ho ntsi, metsie wo.", ""
"2KI.19.21", "Iyi nye asɛm a EWURADZE aka wɔ no ho: Ɔbaabun Zion babaa no ebu wo enyimtsia esi wo atwetwe; na Jerusalɛm babaa no awosow ne tsir wɔ wo do.", ""
"2KI.19.22", "Woana na asopa no na ayeyaw no, na woana do na ama wo ndze do na w’enyiwa do wɔ sor etsia no? Ana nnyɛ Israel Krɔnkrɔnnyi no bi a?", ""
"2KI.19.23", "Ɔwo nam w’abɔfoe do asopa EWURADZE, na ase dɛ, Medze me ntseaseanam dodow no mobɔfow na maba mbepɔw etsifi, makɔ Lebanon mu nohonoho ara; na mubotwitwa ne nkyindur atsentsen, na no kupresi ndua a wɔapa no megu: na makɛhɛn n’etsiwatsiwa mu asoɛe, ne habanber kwaa no mu.", ""
"2KI.19.24", "Emi na metutu mbura na manom amanandze nsu, na medze m’ananadze awew Egypt esutsen nyinara.", ""
"2KI.19.25", "Ana enntsee dɛ mahyehyɛ no dadaada, na mifi tsetseberdo na mehyehyɛe? Afei na mebɛma aba mu dɛ, ɔwo esɛɛ nkurow a wɔagyegye ho ban na ema wɔdandan ekurofo ekuwekuw.", ""
"2KI.19.26", "Na ɔnam dɛ ekuromfo no hɔn tum suar ntsi, hɔn akoma tui na hɔn enyim guu ase; wɔtse dɛ haban mu efuw, na haban momon, dɛ adantsifi efuw, na eburow a ɔahyew ansaana orutu mpon.", ""
"2KI.19.27", "Na minyim w’asetsena, wo mfiredzii, na wo mbamu, na wo dam a ebɔ wɔ mo do no.", ""
"2KI.19.28", "Osian wo dam a ebɔ wɔ mo do, na w’enyimenamsɛm a afow ebodu m’asomu ntsi, medze nkwaba mebɛhyɛ wo hwen mu, na medze menyiamfrɛ mato w’ano, na mebɛsan wo ekyir afa ɔkwan a enam do bae noara do.", ""
"2KI.19.29", "Na iyi bɛyɛ wo asɛnkyerɛdze: afe yi mu hom bedzi dza noara efifir, na afe a otsia ebien no mu dza obefir noara mu epue; na afe a otsia ebiasa no mu no hom ndua, na wombu, na wɔntsetsɛw wenyin nture, na wondzi mu aba.", ""
"2KI.19.30", "Na Juda ofi mu nkaa a woefi nsa no wɔbɛgye ndwow akɔ famu bio, na wɔasow aba akɔ sor.", ""
"2KI.19.31", "Osiandɛ Jerusalɛm ne nkaase bi befir edzi efi, na hɔn a wobefi nsa so efi bepɔw Zion do; EWURADZE no mbɔdzembɔ na ɔbɛyɛ iyi.", ""
"2KI.19.32", "Dɛm ntsi mbrɛ EWURADZE ka no wɔ Asiriahen ho nye yi, Ɔremmba kurow yi mu, na ɔronntow hɔ egyen menaba so, nkyii so ɔremmfa kyɛm mmba n’enyim, na eso ɔronnhɔr pempe wɔ no do.", ""
"2KI.19.33", "Ɔkwan a ɔnam do bae no, ɔnoara so na ɔnam do bɛsan akɔ, na ɔremmba kurow yi mu, EWURADZE na ɔse.", ""
"2KI.19.34", "Na mebɛper kurow yi na magye no nkwa, wɔ mankasa me ntsi, na m’akowaa David ntsi.", ""
"2KI.19.35", "Na ɔbaa dɛ anadwe no ara, EWURADZE no bɔfoe fiir edzi kokunkum Asiriafo nseraban do nyimpa mpemɔha eduowɔtwe enum: na aber a nyimpa soɛɛr anapaatu no, nna, hwɛ, hɔn nyinara ayɛ ewufo.", ""
"2KI.19.36", "Nna Asiriahen Senakerib fii hɔ, sii mu sanee, na ɔkɛtsenaa Ninive.", ""
"2KI.19.37", "Na ɔbaa dɛ, aber a ɔrosɔr wɔ ne nyame Nisrok fie no, nna ne mba Adrammelek na Sarezer dze afona kum no: na wofii nsa guanee kɔr Ararat asaase do. Na ne babanyin Esar-haddon dzii hen wɔ n’ananmu.", ""
