"PSA.68.1", "Ma Nyankopɔn nsoɛr, ma n'atamfo mpetse; Ma hɔn so a wɔtan no no mfi n'enyim nguan.", ""
"PSA.68.2", "Dɛ mbrɛ mframa bɔ wusiw kɔ no, dɛmara so na bɔ hɔn kɔ: Dɛ mbrɛ ihua nan wɔ gya enyim no, Dɛmara so na ma ɔdzebɔnyɛnyi nsɛɛ wɔ Nyankopɔn enyim.", ""
"PSA.68.3", "Na atseneneefo dze, ma hɔn enyi ngye; ma wondzi ehurusi wɔ Nyankopɔn enyim: Nyew, ma wɔmfa ahosɛpɛw ndzi ehurusi.", ""
"PSA.68.4", "Hom ntow ndwom mma Nyankopɔn, hom ntow ayɛyindwom mma ne dzin: Hom mbɔ ɔtsempɔn kwan mma nyia ɔtse adze do nam sar do no; Ne dzin nye EWURADZE; na hom ndzi n'enyim ehurusi.", ""
"PSA.68.5", "Ngyanka hɔn egya, na ekunafo hɔn sɛndzifo, Nye Nyankopɔn wɔ ne tsenabew krɔnkrɔn no mu.", ""
"PSA.68.6", "Nyankopɔn dze ankonam si ebusua mu: Otu adaduafo dze hɔn ba eyiedzi mu: Na etuatsewfo dze, wɔtsena asaase a woetwee do.", ""
"PSA.68.7", "Nyankopɔn, aber a ɔwo ipuei dzii wo man enyim, Aber a ɔwo ituu ntsen faa sar no do no;", ""
"PSA.68.8", "Asaase wosowee, Ɔsor so sosɔɔw wɔ Nyankopɔn enyim: Sinai noara mpo wosoow wɔ Nyankopɔn, Israel Nyankopɔn no enyim.", ""
"PSA.68.9", "Ɔwo, Nyankopɔn, maa nyankom tɔɔ berdzedzeedze, Ɔwo na ehyɛɛ w'egyapadze dzen, aber a ɔtɔɔ bahaw no.", ""
"PSA.68.10", "Wo mboanofo tsenaa mu: Ɔwo, Nyankopɔn, na isiesiee abɔbɔfo wɔ w'ayamuyie mu.", ""
"PSA.68.11", "EWURADZE kaa asɛm no; Mbaa a wɔdze nsɛmpa no tahye no wɔyɛ dɔm kɛse.", ""
"PSA.68.12", "Dɔm ahemfo guanguan, woguanguan: Na nyia ɔtse fie na ɔkyɛ asadze mu.", ""
"PSA.68.13", "Aber a hom deda nguamban ntamu no, Ɔyɛ dɛ ebubur atsaban a wɔdze dwetɛ egu ho, Na ne ntɛkyerɛ a sika gonn hyerɛn wɔ ho.", ""
"PSA.68.14", "Aber a Otumfo no bɔɔ ahemfo petsee asaase no do no, Ɔyɛɛ dɛ aber a ɔrotɔ esukwankyɛba gu wɔ Zalmon no.", ""
"PSA.68.15", "Nyankopɔn bepɔw nye Basan bepɔw no; Bepɔw sorɔnsorɔm Basan.", ""
"PSA.68.16", "Ɔyɛ dɛn ntsi na hom mbepɔw sorɔnsorɔm hwɛ Bepɔw a Nyankopɔn apɛ dɛ ɔdze yɛ ne tsenabew no enyikankye yi? Ampa, EWURADZE bɛtsena do daa.", ""
"PSA.68.17", "Nyankopɔn ntseaseanam yɛ apeduonu mpempem mpempem mpo: EWURADZE wɔ hɔn mu, dɛ Sinai krɔnkrɔnbea no mu.", ""
"PSA.68.18", "Ɔwo afow sor, afa wo ndɔmmumfo no ndɔmmum; Ɔwo akɛgye ayɛyɛdze wɔ nyimpa mu, Nyew, etuatsewfo so mu, ama EWURADZE Nyankopɔn aatsena hɔn nkyɛn.", ""
"PSA.68.19", "Nhyira nka EWURADZE a ɔsoa hɛn adzesoa ma hɛn daa daa, Mekyerɛ Nyankopɔn no a ɔyɛ hɛn nkwagye no.", ""
"PSA.68.20", "Nyankopɔn yɛ nkwagye Nyankopɔn ma hɛn; Na EWURADZE no, na otum gye fi owu nsamu.", ""
"PSA.68.21", "Na Nyankopɔn bɔbɔ n'atamfo tsir ehwira mu, Nyia ɔda ho nam n'afɔdzi mu ne tsir a woesie no tsimum no a.", ""
"PSA.68.22", "EWURADZE see dɛ, Medze fi Basan bɛba bio, Medze hɔn fi po ebun mu bɛba bio:", ""
"PSA.68.23", "Ama edze w'anan aabɔ bɔgya mu, Ama wo mbɔdɔm tɛkyerɛma eenya ne kyɛpɛn wɔ w'atamfo ho.", ""
"PSA.68.24", "Nyankopɔn, woehu wo edzifirii, Mekyerɛ me Nyankopɔn, me Hen, no mpuei a orubopue akɔ no krɔnkrɔnbea no.", ""
"PSA.68.25", "Adwontofo no dzii enyim, asankubɔfo no dzii ekyir, Wɔ mbabaawa a wɔrowosow nkasaa no hɔn finimfin.", ""
"PSA.68.26", "Hom nhyira Nyankopɔn wɔ mboanofo no mu, EWURADZE no a, hom a hom fi Israel nsunyiwa no mu.", ""
"PSA.68.27", "Benjamin ketseaba wɔ hɔ, hɔn do hwɛfo nye no, Juda asafohemfo na hɔn apamfo, Zebulun asafohemfo, Naftali asafohemfo.", ""
"PSA.68.28", "Ao Nyankopɔn kyerɛ w'ahoɔdzen: Kyerɛ wo tum, Ao Nyankopɔn, dza edze agye hɛn no.", ""
"PSA.68.29", "Osian w'asɔrfi a ɔwɔ Jerusalɛm ntsi Ahemfo dze akyɛdze bɛbrɛ wo.", ""
"PSA.68.30", "Twuw ndzɛmbir mu abowa bɔyafo no, Anantwisaa kuw no, ɔnye aman anantwimba no enyim, Wɔdzedze ndwetɛbona robɔsom; Ɔno na ɔabɔ aman a wɔpɛ akodzi no apetse.", ""
"PSA.68.31", "Ekunyin fi Egypt bɛba; Etiopia bɛyɛ ntsɛm atsen ne nsa ama Nyankopɔn.", ""
"PSA.68.32", "Asaase do nhenman, hom ntow ndwom mma Nyankopɔn: Hom ntow ayɛyindwom mma EWURADZE;", ""
"PSA.68.33", "Nyia ɔtse ɔsorsor mu ɔsorsor a ofi tsetse no do no; Hwɛ, ɔbɔ ne ndze mu, na tum ndze a.", ""
"PSA.68.34", "Hom mfa ahoɔdzen mma Nyankopɔn: N'enyimnyam kata Israel do, Na n'ahoɔdzen wɔ wimu.", ""
"PSA.68.35", "Nyankopɔn, wo ho yɛ hu wɔ wo mbea krɔnkrɔn do: Israel Nyankopɔn, ɔno na ɔdze ahoɔdzen na tum ma ne man. Nhyira nka Nyankopɔn!", ""
