"MAT.27.1", "Na adze kyee no, asɔfompanyin nye ɔman mpanyimfo no nyina faa Jesus ho apam dɛ woboku no.", ""
"MAT.27.2", "Na wɔkyekyeer no dze no kɔree kɛhyɛɛ ambrado Pilate nsa.", ""
"MAT.27.3", "Nna Judas a oyii no mae no, ohun dɛ woebu no fɔ no, onuu no ho, na ɔdze ndwetɛbona eduasa no brɛɛ asɔfompanyin nye mpanyimfo no dɛ,", "#Ndwu 1.18, 19"
"MAT.27.4", "Mayɛ bɔn dɛ meyi bɔgya a onndzi fɔ ama. Na wobuaa dɛ, Ɔfa hɛn ho bɛn? Woara w'asɛm a.", ""
"MAT.27.5", "Na ɔtoow ndwetɛbona no guu asɔrdan no mu, na osii mu kɔree kɛsɛɛn ne men.", ""
"MAT.27.6", "Na asɔfompanyin no faa ndwetɛbona no na wɔsee dɛ, Ɔmmfa mbra mu dɛ wɔdze to ayɛyɛdze adaka no mu, osiandɛ ɔyɛ bɔgya ho sika.", ""
"MAT.27.7", "Na wɔfaa apam, na wɔdze kɛgyee ɔwemfo asaase no, ama woeesie ahɔho wɔ mu.", ""
"MAT.27.8", "Dɛm ntsi asaase no, wɔfrɛ no bɔgya asaase dze bodu ndɛ.", ""
"MAT.27.9", "Nna dza nkɔnhyɛnyi Jeremia kae no baa mu dɛ, Na wɔfaa ndwetɛbona eduasa no, nyia wodzii ne tsir bo no no bo a Israelmba mu binom twae no,", "#Zek 11.12, 13"
"MAT.27.10", "na wɔdze gyee ɔwemfo asaase no, dɛ mbrɛ Ewuradze hyɛɛ me no.", ""
"MAT.27.11", "Na Jesus gyinaa ambrado no enyim; na ambrado no bisaa no dɛ, Ana Jewfo Hen nye wo a? Na Jesus see no dɛ,  Aka.", ""
"MAT.27.12", "Na asɔfompanyin nye mpanyimfo no toatoaa no, naaso oemmbua hwee.", ""
"MAT.27.13", "Nna Pilate see no dɛ, Ana enntse ndzɛmba pii a woridzi ho dase tsia wo yi?", ""
"MAT.27.14", "Naaso oemmbua no wɔ asɛm kor mpo ho, ma ɔyɛɛ ambrado no nwanwa kɛse.", ""
"MAT.27.15", "Nna afahyɛ du a, ambrado no tɔ dɛ ogyaa daduanyi kor a wɔpɛ ma nyimpadodow no.", ""
"MAT.27.16", "Nna wɔwɔ daduanyi bi wɔ hɔ a wɔfrɛ no Barabbas.", ""
"MAT.27.17", "Dɛm ntsi wobehyiae no, Pilate bisaa hɔn dɛ, Woana na hom pɛ dɛ migyaa no ma hom? Barabbas anaa Jesus a wɔfrɛ no Kraest no a?", ""
"MAT.27.18", "Nna onyim dɛ enyitan ntsi na woyii no mae.", ""
"MAT.27.19", "Na ɔtse atsɛmbu egua do no, ne yer somaa obi wɔ ne nkyɛn dɛ, Mma ennye nyimpa tsenenee no nndzi asɛm bi, na ɔno ntsi mehu amandze pii wɔ adaaso mu ndɛ.", ""
"MAT.27.20", "Na asɔfompanyin nye mpanyimfo no wee guu nyimpadodow no aso mu dɛ wombisa Barabbas, na wonku Jesus.", ""
"MAT.27.21", "Na ambrado no bisaa hɔn dɛ, Hɔn beenu yi mu woana na hom pɛ dɛ migyaa no ma hom? Wɔsee dɛ, Barabbas a.", ""
"MAT.27.22", "Pilate see hɔn dɛ, Na Jesus a wɔfrɛ no Kraest no, menyɛ no dɛn? Hɔn nyina see dɛ, Ma wɔmbɔ no mbeamudua mu.", ""
"MAT.27.23", "Na ɔsee dɛ, Ebɛn bɔn na ɔayɛ? Na wɔtseatseaa mu mbordo dɛ, Ma wɔmbɔ no mbeamudua mu.", ""
"MAT.27.24", "Na Pilate hun dɛ onntum nnyɛ ho hwee, na mbom wentwiwentwi reba no, ɔfaa nsu hohoor ne nsa ho wɔ nyimpadodow no enyim see dɛ, Minndzi so wɔ nyimpa tsenenee yi no bɔgyaa ho: homara hom asɛm.", "#Deut 21.6-9"
"MAT.27.25", "Na ɔman no nyina buae see dɛ, No bɔgyaa ngu hɛn nye hɛn mba etsifi.", ""
"MAT.27.26", "Nna ogyaa Barabbas maa hɔn, na Jesus dze, ɔkaa no mpire no, oyii no mae dɛ wɔnkɔbɔ no mbeamudua mu.", ""
"MAT.27.27", "Nna ambrado no no nsordaafo no faa Jesus kɔr ambrado aban mu hɔ, na wohyiahyiaa nsordaafokuw no nyina baa ne nkyɛn.", ""
"MAT.27.28", "Na wɔpɔɔr n'atar, na wɔdze atar memen hyɛɛ no,", ""
"MAT.27.29", "na wɔween nsoɛ katraka dze hyɛɛ ne tsir, na wɔdze ndzɛmbir hyɛɛ ne nsa nyimfa mu, na wobuu ntwɛr wɔ n'enyim, na wosii no atwetwe dɛ, Jewfo Hen, o!", ""
"MAT.27.30", "Wohinahinaa ntafi guu no do, na wɔgyee ndzɛmbir no na wɔdze bɔɔ n'etsifi.", ""
"MAT.27.31", "Na wowiee no atwetwe si no, wɔpɔɔr atar no wɔ no ho, na wɔdze nankasa n'atar hyɛɛ no, na wɔdze no kɔree dɛ wɔrokɔbɔ no mbeamudua mu.", ""
"MAT.27.32", "Na worupue akɔ no, wohun Sirenenyi bi a ne dzin dze Simon: ɔno na wɔhyɛɛ no dɛ ɔnsoa ne mbeamudua no nye hɔn nkɔ.", ""
"MAT.27.33", "Na wokodur beebi a wɔfrɛ hɔ Golgota, ɔnye dɛ Tsikwankora Bea no,", ""
"MAT.27.34", "wɔmaa no wenyin a wɔdze bɔwema afora mu dɛ ɔnnom; na ɔkaa n'ano no ɔammpɛ dɛ ɔnom.", "#Dwom 69.21"
"MAT.27.35", "Na wɔbɔɔ no mbeamudua mu no, wɔtwee tonto kyɛɛ n'atar; (ama dza nkɔnhyɛnyi no kae no aba mu dɛ, Na wɔkyɛɛ m'atar mu maa hɔn ho, na wɔtwee me ntar ho tonto.)", "#Dwom 22.18 #27.35 Tsetse Akyerɛwfo no binom mmfa dza ɔhyɛ nkatomdze mu yi mmba."
"MAT.27.36", "na wɔtsenatsenaa ase weɔɔn no wɔ hɔ.", ""
"MAT.27.37", "Na wɔdze n'ewusi a wɔkyerɛwee no faam n'etsifi dɛ, OYI NYE JESUS JEWFO HEN NO.", ""
"MAT.27.38", "Na wɔbɔɔ edwotwafo beenu mbeamudua mu kaa no ho, ɔbaako wɔ n'enyimfa, ɔbaako wɔ n'abankum.", ""
"MAT.27.39", "Na hɔn a worutwa mu no dzii no nsɛmbɔn, na wɔwosowosoow hɔn tsir", "#Dwom 22.7; 109.25"
"MAT.27.40", "see dɛ, Ɔwo a idwuruw asɔrdan no na isi no ndaansa, gye woho; sɛ eyɛ Nyankopɔn Ba no a, fi mbeamudua ho si famu ɛ!", "#Mat 26.61; Joh 2.19"
"MAT.27.41", "Dɛmara so na asɔfompanyin no nye kyerɛwfo nye mpanyimfo no sii no atwetwe see dɛ,", ""
"MAT.27.42", "Oyi gyee binom: naaso onntum nngye nankasa noho. Ɔno nye Israel Hen no: wɔmma omfi mbeamudua no ho nsi famu, na yɛbɛgye no edzi.", ""
"MAT.27.43", "Nyew, ɔdze noho atwer Nyankopɔn: sɛ Nyankopɔn pɛ a, wɔmma ɔngye no, osiandɛ ɔnoara see dɛ, Nyankopɔn Ba nye me.", "#Dwom 22"
"MAT.27.44", "Dɛmara na edwotwafo no a wɔbɔɔ hɔn nye no mbeamudua mu no so yaaw no.", ""
"MAT.27.45", "Na ofi bɛyɛ ewiaber duebien ber no, sum hyɛɛ asaase nyina do kesii ndɔnebiasa ber no.", ""
"MAT.27.46", "Na bɛyɛ ndɔnebiasa no, Jesus dze ndze kɛse kaa mu dɛ,  Eli, Eli, lama sabaktani?  Ɔno nye dɛ,  Me Nyankopɔn, me Nyankopɔn, ɔyɛ dɛn na apa me yi?", "#Dwom 22.1"
"MAT.27.47", "Na hɔn a wogyinaa hɔ binom tsee no, wɔsee dɛ, Oyi refrɛ Elija.", ""
"MAT.27.48", "Na ntsɛmara hɔn mu baako tuu mbirika kɛfaa posaa dze kɔbɔɔ wenyin yerɛyerɛw mu, na ɔdze tuaa ndzɛmbir ano maa no dɛ ɔnnom.", "#Dwom 69.21"
"MAT.27.49", "Na nkaa no see dɛ, Gyaa ma yɛnhwɛ dɛ Elija bɛba abɛgye no anaa.", ""
"MAT.27.50", "Na Jesus dze ndze kɛse kaa mu bio no, ogyaa no sunsum mu.", ""
"MAT.27.51", "Na hwɛ, asɔrdan no mu ntwamutam no tseew ebien fi sor besii ase, na asaase wosowee, na abotan paapaae,", "#Eks 26.31-33"
"MAT.27.52", "na ahotseweefo a wɔadeda dodowara hɔn efun nyanyanee,", ""
"MAT.27.53", "na wofi nda no mu puepuei wɔ ne nyan no ekyir no, wɔkɔr kurow krɔnkrɔn no mu keyii hɔnho kyerɛɛ dodowara.", ""
"MAT.27.54", "Na ɔhamupanyin no nye hɔn a wɔka no ho roweɔn Jesus no hun asaasewosow no nye ndzɛmba a ɔyɛe no, wosuroo pii na wɔsee dɛ, Ampaara, Nyankopɔn Ba nye yi.", ""
"MAT.27.55", "Na mbaa dodowara wɔ hɔ a wogyinaa ekyir hwɛe, woyinom na wɔkaa Jesus do fiir Galilii na wɔsoom no;", "#Luk 8.2, 3"
"MAT.27.56", "na Mary Magdalene, nye James nye Joses hɔn na Mary, nye Zebedee mba no hɔn na ka hɔn ho.", ""
"MAT.27.57", "Na odur ewimbir no, ɔhonyanyi bi a ofi Arimatea a wɔfrɛ no Josef a noara so yɛ Jesus no suanyi bae;", ""
"MAT.27.58", "ɔno na ɔkɔr Pilate hɔ kɛserɛɛ Jesus no fun. Nna Pilate hyɛɛ dɛ wɔmfa mma no.", ""
"MAT.27.59", "Na Josef faa fun no dze bobɔɔw ndwera a n'enyi tsew mu,", ""
"MAT.27.60", "Na ɔdze too nankasa ne nda fofor a otwaa no ɔbotan mu no mu, na opireew ɔbo kɛse hiin nda no ano, na ɔkɔree.", ""
"MAT.27.61", "Nna Mary Magdalene nye Mary baako no so wɔ hɔ, na wɔtsenatsena nda no enyim.", ""
"MAT.27.62", "Na adze kyee a ɔyɛ da a odzi Ahosiesieda no ekyir no, asɔfompanyin nye Farisiifo no behyiae wɔ Pilate nkyɛn", ""
"MAT.27.63", "bɛsee dɛ, Hɛn wura, yɛkaa dɛ ɔdaadaafo no tse ase no, ɔkaa dɛ, Ndaansa ekyir mibenyan.", "#Mat 16.21; 17.23; 20.19; Mar 8.31; 9.31; 10.33, 34; Luk 9.22; 18.31-33"
"MAT.27.64", "Dɛm ntsi ka ma wɔnkɛhyɛ nda no nsew nkodu da a otsia ebiasa no, amma n'esuafo aammba emmbowia no, na wɔaannse ɔman no dɛ, Oenyan efi ewufo mu; ɔno ekyir nsɛmansɛma no bɛsen kan dze no koraa.", ""
"MAT.27.65", "Pilate see hɔn dɛ, Hom wɔ aweɔmfo: hom nkɔ nkɛhyɛ no nsew dɛ mbrɛ hom botum.", ""
"MAT.27.66", "Na wɔkɔree, na wɔkɛhyɛɛ nda no nsew: wɔsɔɔw ɔbo no ano, nna aweɔmfo no ka hɔn ho.", ""
