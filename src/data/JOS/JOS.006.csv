"JOS.6.1", "Na ɔnam Israelmba no ntsi, wɔtoow Jeriko mu twitwiitwi a obi mmfi mu mmpue, na obi nntum mmba mu.", ""
"JOS.6.2", "Na EWURADZE see Josua dɛ, Hwɛ, medze Jeriko, nye ne hen, nye ne mbarimba akatakyi a wɔyɛ ndam no nyinara ahyɛ wo nsa.", ""
"JOS.6.3", "Na hom nkyin kurow no ho, mbarimba akofo nyinara mbɔ kurow no ho aprɔw prɛko. Yɛ no dɛm nda esia.", ""
"JOS.6.4", "Na asɔfo beesuon mfa nguannyin mmbɛn mbɛn esuon ndzi adaka no enyim: Na da a otsia esuon no hom nkyin kurow no ho mpɛn esuon, na asɔfo no nhɛn mbɛn no.", ""
"JOS.6.5", "Na ɔbɛba dɛ, sɛ wɔhɛn oguannyin abɛn no ma ɔkyɛr a, na sɛ hom tse abɛn no ne ndze a, ɔman no nyinara mfa huro kɛse mbɔ ose; na kurow no ho fasu no bodwuruw egu famu dɛfɛɛ, na ɔman no mu obiara ndua n’enyim tsentsendo mfow nkɔ.", ""
"JOS.6.6", "Na Josua, Nun ne babanyin no, frɛɛ asɔfo no, na ɔsee hɔn dɛ, Hom mma ahyɛmudaka no do, na wɔmma asɔfo beesuon mfa nguannyin mmbɛn mbɛn esuon ndzi EWURADZE n’adakaa no enyim.", ""
"JOS.6.7", "Na wɔsee ɔman no dɛ, Hom ntwa mu nkɔbɔ kurow no ho aprɔw, na wɔmma mbarimba a woemia no ntwa mu nkedzi EWURADZE n’adakaa no enyim.", ""
"JOS.6.8", "Na wɔyɛɛ dɛm, aber a Josua kasaa kyerɛɛ ɔman no, asɔfo beesuon no a wɔdze nguannyin mmbɛn mbɛn esuon dzi EWURADZE enyim no twaa mu, na wɔhɛɛn mbɛn no: na EWURADZE n’ahyɛmudaka no toaa hɔn do.", ""
"JOS.6.9", "Na mbarimba a woemia no dzii asɔfo a wɔhɛn mbɛn no enyim, na nkyidɔm no dzii adaka no ekyir. Wɔnam rokɔ no nna asɔfo no rehɛn mbɛn no.", ""
"JOS.6.10", "Na Josua hyɛɛ ɔman no dɛ, Mma hom mmbɔ ose, mma wɔnntse hom ndze so, mma asɛm bi mmfi hom anomu mmpue, kyerɛ da a mebɛse hom dɛ wɔmbɔ ose no; nna hom mbɔ ose.", ""
"JOS.6.11", "Nna ɔmaa EWURADZE n’adakaa no kekyiin kurow no ho, kɔbɔɔ ho aprɔw prɛko: na wɔbaa nseraban no mu, na wɔbɛdaa nseraban no mu.", ""
"JOS.6.12", "Na Josua soɛɛr anapaatu, na asɔfo no maa EWURADZE n’adakaa no do.", ""
"JOS.6.13", "Na asɔfo beesuon no a wokitsakitsa nguannyin mmbɛn mbɛn esuon no nantsewee dzii EWURADZE n’adakaa no enyim, na wɔhɛɛn mbɛn no. Nna mbarimba a woemia no dzi hɔn enyim; na nkyidɔm no dzi EWURADZE n’adakaa no ekyir, asɔfo no nam rokɔ no nyina nna wɔrehɛn mbɛn no.", ""
"JOS.6.14", "Na da a otsia ebien no wokyiin kurow no ho prɛko, na wɔsanee kɔr nseraban no mu: wɔyɛɛ dɛm ara nda esia.", ""
"JOS.6.15", "Na ɔbaa dɛ da a otsia esuon no, wɔsoɛɛr ahanamakye a enyim rebaabaa no, na wokekyiin kurow no ho dɛmara mpɛn esuon: da no nko ara na wɔbɔɔ kurow no ho aprɔw mpɛn esuon.", ""
"JOS.6.16", "Na ɔbaa dɛ aber a asɔfo no hɛɛn mbɛn no, wɔ aprɔwbɔ a otsia mpɛn esuon no, Josua see ɔman no dɛ, Hom mbɔ ose; na EWURADZE dze kurow no ama hom.", ""
"JOS.6.17", "Na kurow no nye dza ɔwɔ mu nyinara, nyɛ adze a EWURADZE dze ne nsa ato do: mbom, ɔbaa huhunyi Rahab nko na ɔnka, ɔno nye hɔn a wɔwɔ ne nkyɛn wɔ fie no nyinara, osiandɛ ɔdze abɔfo a yɛsomaa hɔn no sumae.", ""
"JOS.6.18", "Na hom, hom ho ara na hom nhwɛ no yie wɔ adze a woetu esi hɔ ama ɔsɛɛ no ho, ɔno bɛyɛ na hom afa adze a wɔadom no bi; na hom ayɛ ma Israel nseraban ayɛ ebusudze, na hom ahaw no.", ""
"JOS.6.19", "Na dwetɛ, sika, boran nye dadze ndzɛmba nyinara dze, ɔnyɛ krɔnkrɔn mma EWURADZE: wɔmfa mbra EWURADZE n’adzekorabea.", ""
"JOS.6.20", "Nna ɔman no bɔɔ ose, na asɔfo no hɛɛn mbɛn no: na ɔbaa dɛ, aber a ɔman no tsee abɛn no ndze no, wɔdze huro kɛse bɔɔ ose, na fasu no dwuruwii guu famu dɛfɛɛ, ma ɔman no fowee kɔr kurow no mu, obiara duaa n’enyim tsentsendo, na wɔgyee kurow no.", ""
"JOS.6.21", "Na wɔdze afona kunkum dza ɔwɔ kurow no mu nyinara pasapasa, ɔbanyin nye ɔbaa, abofra na ɔpanyin nyina, nye ɔnantwi, nye oguan, nye asoaso.", ""
"JOS.6.22", "Na Josua see mbanyin beenu a wɔkɛseraa asaase no dɛ, Hom nkɔ ɔbaa huhunyi no ne fie, na wɔnkɛfa ɔbaa no, nye dza ɔwɔ nyinara mfi hɔ mbra, dɛ mbrɛ hom kaa ntam kyerɛɛ no no.", ""
"JOS.6.23", "Na mberantsɛ akwanserafo no kɔree, na wɔdze Rahab, nye n’egya, nye ne na, nye no nuanom, nye dza ɔwɔ nyinara puei bae; na wokegyaa hɔn wɔ Israel nseraban no ekyir.", ""
"JOS.6.24", "Na wɔdze ogya hyeew kurow no, nye dza ɔwɔ mu nyinara: dwetɛ, sika, na boran nye dadze ndzɛmba no ara nko, na wɔdze kɔr EWURADZE ne fie adzekorabea no mu.", ""
"JOS.6.25", "Na ɔbaa huhunyi Rahab, na n’egya ne fifo, nye dza ɔwɔ nyinara dze, Josua gyee hɔn nkwa; na ɔtsenaa Israel mu araa dze bodu ndɛ da yi; osiandɛ ɔdze abɔfo a Josua somaa hɔn dɛ wɔnkɛsera Jeriko no sumae.", ""
"JOS.6.26", "Na Josua dze ntam braa hɔn aber no mu dɛ, Nyimpa a ɔbɔsoɛr abɛkyekyer Jeriko kurow yi, mpaa nka no wɔ EWURADZE enyim: ɔdze n’abakan bɔtow ne fapem, na ɔdze ne ba kaekyir banyin esisi n’ano mbobotsen.", ""
"JOS.6.27", "Na EWURADZE dzii Josua n’ekyir; na ne nka tahyee asaase no nyinara do.", ""
